riao/Q004505
Aššur-naṣir-apli šarru rabû šarru dannu šar kiššati šar māt Aššur mār Tukulti-Ninurta šarru rabû šarru dannu šar kiššati šar māt Aššur mār Adad-nerari šarru rabû šarru dannu šar kiššati šar māt Aššurma eṭlu qardu ša ina tukulti Aššur bēlišu attallakuma ina malkī ša kibrāt erbetta šāninšu lā īšû rēʾû tabrâte lâdiru tuqumti edû gapšu ša māhira lā īšû šarru mušakniš lā kanšūtešu ša naphar kiššat nišī ipēlu zikarūti dannu mukabbis kišād ayyābīšu dāʾiš kullat nakirī muparriru kiṣir multarhī ša ina tukulti ilāni rabûti bēlīšu attallakuma mātāti kalîšina qāssu akšud huršānī kalîšunu ipēluma bilatsunu imhurū ṣābit līṭē šākin lītē eli kalîšina mātāt enūma Aššur bēlī nābû šumiya mušarbû šarrūtiya kakkašu lā pādâ ana idât bēlūtiya lū itmuh ummānāt Lullume rapšāte ina qereb tamhāri ina kakkī lū ušamqit ina rēṣūṭe ša Šamaš u Adad ilāni tiklēya ummānāt mātāt Nairi Habhi Šubare u Nirbi kīma Adad rāhiṣi elišunu ašgum šarru ša ultu ebertān Idiqlat adi Labnana u Tamti-rabite Laqe ana sihirtiša Suhi adi Rapiqi ana šēpīšu ušakniša ultu rēš ēni Subnat adi Nirbi ša bētānî qāssu akšud ultu šad nērebē ša Habruri adi Gilzani ultu ebertān Zaba-šapliti adi Til-Bari ša ellān Zaban adi Til-ša-Zabdani u Til-ša-Abtani Hirimu Harutu birāte ša Karduniaš ana miṣir mātiya utēr ultu nērebē ša Babite adi Hašmar ana nišī mātiya amnu ina mātāti ša apēlušinani šaknūteya altakan urdutte uppušu kudurru ēmessunūti Aššur-naṣir-apli rubû naʾdu pālih ilāni rabûti ušumgallu ekdu kāšid ālāni u huršānī pāṭ gimrišunu ālu šū ana iššūte aṣṣabat Imgur-Enlil šumšu abbi dūra ana nalbân akṣur ēkalla ana šubat šarrūtiya ina libbi abni dalāt ašūhi ṣīrūti ēpuš ina bābiša urattê
