riao/Q004634
ēkal Šulmanu-ašared šar kiššat nišī rubû iššak Aššur mār Aššur-naṣir-apli šakin Enlil iššak Aššur mār Tukulti-Ninurta šakin Enlil iššak Aššurma kāšid tâmdi ša Naʾiri tâmdi ša šulme Šamši u tâmdi ša Amurri Hatti ana pāṭ gimriša apēl Ahunu mar-Adini adi ummānātišu ilānišu makkūr ēkallišu assuha ana nišī mātiya amnûšu ina ūmešuma Irhulena Mataya Adad-idri Ša-imerišu u 12 šarrāni ša ahat tâmti u ahat Puratti ana emūqī ahāʾiš ittaklūma ana epēš qabli u tāhāzi ana irtiya itbûni ina qibīt Aššur bēliya 3-šu₂ ittišunu amdahiṣ dabdâšunu aškun šanûtēšu ana tâmti rabûti allik 3-šu₂ ana Hamani ēli gušūrī erēni akkis ana šadê Lallar ašar ṣalmu ša Anum-hirbe zaqpu allik ṣalme itti ṣalmešu ušezziz ultu rēš ēni ša Idiqlat adi rēš ēni ša Puratti qātī akšud maddattu ša Melidaya ina muhhi Puratti ina pūt ālišu amhur 3-šu₂ ana Naʾiri allik Asia šar Dayani šēpīya iṣbat ṣalam šarrūtiya ina qabalti ālišu ušezziz ultu Enzi adi Dayani Suhme adi Arṣaškun āl šarrūtišu ša Arame Urarṭaya Gilzani adi Hubuškia kīma tīli abūbi ašpunu ultu tâmti ša Zamua ša bītāni adi tâmti ša Kaldi ša Marratu iqbûšini ana šēpīya ušekniš ana Karduniaš allik ina Karduniaš rapašti mīšēriš attallak ana Babili Barsipa u Cuthah allik nīqī ana ilāni aqqi ana Kaldi attarad Kaldu ana pāṭ gimrišu apēl ša šarrāni ša Kaldi maddattašunu ina Babili amhur
