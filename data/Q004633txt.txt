riao/Q004633
ēkal Šulmanu-ašared šar kiššat nišī rubû iššak Aššur mār Aššur-naṣir-apli šakin Enlil iššak Aššur mār Tukulti-Ninurta šakin Enlil iššak Aššurma šarru baʾʾīt ilāni nišīt īnī Enlil iššakku Aššur šurruhu rubû naʾdu mušteʾʾû ašrāt ilāni ša qereb Ešarra āmeru durgī u šapšāqi mukabbis qaqqadāte ša šadê huršānī māhir bilat igisê ša kalîš kibrāti mupattû ṭūdāte ša eliš u šapliš ša ina zikir bēlūtišu kibrāti ultanapšaqa ihîlu ālāni zikarūti dannu mukabbis kišād ayyābīšu muparrir kiṣir multarhī dāʾiš kullat nakirīšu eṭlu qardu ša ina tukulti Aššur bēlišu mātāti kalîšina kīma gištappi ana šēpīšu ikbusū ina šurrat šarrūtiya ina mahrê palêya ana tâmdi ša Naʾiri allik kakkīya ina tâmti ullil nīqī ana ilāniya aqqi ṣalam šarrūtiya mukīn šumiya ina muhhi tâmti ušezziz Aridu Hubuškia Sugunia adi naphar ālāni ša limētušunu akšud ina išātī ašrup šallassunu ašlula maddattu ša Hargaya Harmasaya Ulmaniaya Simerraya Sirišaya Gilzanaya sisê ṣimitti nīru udurī ša šunnâ guggalīpšina amhur ana tâmti ša Amurri allik kakkīya ina tâmti ullil ṣalam šarrūtiya ina muhhi tâmti ušezziz maddattu ša šarrāni ša ahat tâmti kalîšunu amhur ana šadê Hamani ēli gušūrī erēni burāšu akkis ṣalam šarrūtiya ina muhhi Hamani ušezziz ana šadê Lallar ašar ṣalmu ša Anum-hirbe zaqpu allik ṣalmī itti ṣalmišu ušezziz Hatti rapaštu ana pāṭ gimriša apēl 80 līm 7 līm 5 mē ummānāti Hatti assuha ana nišī mātiya amnu Ahuni mar-Adini ša ultu šarrāni abbīya šepṣu u danānu iltakkanu adi ummānātišu ilānišu narkabātišu sisêšu assuhašu ana nišī mātiya amnûšu ina ūmešuma Adad-idri Ša-imarišu Irhulena Hamataya u 12 šarrāni ša ahat tâmdi ana emūqī ahāmiš ittaklūma ana epēš qabli u tāhāzi ana irtiya itbûni ina qibīt Aššur bēliya ittišunu amdahiṣ ultu Qarqara adi Dilziau dabdâšunu aškun pagrī qurādīšunu ṣēri rapšu umalli sitāt ummānātišunu ina rihṣi atbuk ina 13 palêya 10-šu₂ Puratti ēbir namrurat bēlūtiya eli Hatti Meṣri Ṣurri Ṣiduni u Hanigalbat atbuk ultu Enzi adi Dayani Suhni akšud ina išātī ašrup Arṣaškun āl dannūtišu ša Arame Urarṭaya adi naphar ālāni ša limētušu appul aqqur ina išātī ašrup Aramu ana šūzubu napšātišu ana šadê marṣi ēli arkišu arteddî tāhāzi dannu ina qereb šadê aškun 13 līm 5 mē mundahṣīšu ina kakki ušamqit narkabātišu pēthallūšu sisêšu parê agālī unūt tāhāzišu niṣirti šarrūtišu u ušmannušu ēkimšu namurrat bēlūtiya eli Qute rapašti atbuk ina nērebī ša Enzi ērub ina rēš Arbail uṣṣâ ana tâmti ša šulme šamši allik kakkīya ina tâmti ullil nīqī ana ilāniya aṣbat Anare Bunisaya Nikdera Idaya pulhī melamme ša Aššur bēliya ishupšunu ana šūzub napšātišunu ana šadê ēlû arkišunu ana šadê ēli muqtablīšunu unappiṣ šallassunu ultu qereb šadê uterra sitāt ummānātišunu ina eleppēti urbāni irkabūma ana tâmti ūridū šarram arkâ ul uqaʾʾî u ina eleppēti himṭī arkišunu ušaṣrih unakkis muqtablīšu pagrīšunu pān tâmāti umalli šallassunu ultu qereb tâmāti ušēlâ ana Šubre allik An-hiti Šubriaya ana šūzub napšātišu Hasmetu āl šarrūtišu umaššir ana Ibume ērub ina ālišu ēsiršu mārīšu mārātišu itti maddattišu amhur
