riao/Q004651
Šulmanu-ašared šarru dannu šar kiššati šar māt Aššur mār Aššur-naṣir-apli šarru dannu šar kiššati šar māt Aššur mār Tukulti-Ninurta šarru dannu šar kiššati šar māt Aššur mār Adad-nerari šarru dannu šar kiššati šar māt Aššurma enūma abul Tabira mahritu ša ina pān Aššur-dan mār Tukulti-apil-Ešarra šarrāni ālik pāniya ēpuš ēnahma anhūssa unakkiri ašarša umassi dannassa akšud ištu uššēša adi gabadibbīša arṣip ušeklil eli mahrî ussim ušarrihi ina ūmešuma temmēnī aškun ana arkû ūmē ana ūm ṣâte enūma abul šī ušalbaruma ēnahāma rubû arkû anhūssa luddiš šumī šaṭra ana ašrišu lutēr Aššur Adad Sin u Šamaš Ištar u Nergal ilānu rabûti ikribīšu išemmû Duʾuzu UD.28.KAM₂ līmu Taklak-šarri šakin māti Nemed-Ištar
