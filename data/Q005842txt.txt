riao/Q005842
Tukulti-Ninurta šar kiššati šarru dannu šar māt Aššur kāšid multarhī lā māgirī zāʾerūt Aššur nēʾir Uqumani u Paphi lā kanišī puhur targīgī dāʾiš Katmuhi ummānāt Quti pušuq huršānī museppih ellet Šubari adi pāṭ gimri sāpin Alzi Purulumzi sihir lā kanši rubû kīnu ša ina tukulti Aššur u ilāni rabûti ina kibrāt 4 ittallakuma munehha u gabariʾa lā īšû ṣābit miṣrāt nakirē eliš u šapliš šarram dannu lēʾû qabli ša kullat mātāt Nairi ipēluma 40-a šarrāni šāpirīšunu ana šēpīšu ušeknišu Azalzi Šepardi ana miṣir mātišu iškunu dabdû māt Šumeri u Akkadi iltakkanuma līssu ana ahrīti ušāpû Kaštilašu šar Kašši qāssu ikšudu mār Šulmanu-ašared šar māt Aššur mār Adad-nerari šar māt Aššurma enūma bītāt ēkalli rabīte ša āliya Aššur ša pāni šadî ina mahar siqqurrati rabīti ša Aššur bēliya ša ina pāna Šulmanu-ašared šakin Enlil iššak Aššur abī ēpušu ēnahma anhūssu unekkir dannassu akšud ištu uššēšu adi gabadibbīšu ušeklil u narêya aškun rubû arkû anhūssu luddiš šumī šaṭra ana ašrišu lutēr Aššur ikribēšu išemme munekkir šiṭriya u šumiya Aššur bēlī šarrūssu liskip šumšu zēršu ina māti luhalliq līmu Ina-Aššur-šuma-aṣbat
