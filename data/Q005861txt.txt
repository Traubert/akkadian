riao/Q005861
x ana epēš x x qereb tamhāri šâtu Kaštiliašu šar Kašši qātī lū ikšud šallūssu u kamûssu ana mahar Aššur bēliya ūbila māt Šumeri u Akkad ana pāṭ gimriša abēl ina hūd libbi u mētellūti elišunu lū atazziz ina ūmišuma eberti āliya āl baʾʾīt ilāni Aššur bēlī māhāza ērišannima epēš atmanišu iqbâ ana siqir Aššur ili rāʾimya muhhurti āliya Aššur itât Idiqlat ina namê ugārī arbūti ašar bīti u šubtu lā bašû tīlu u eperi lā šapku libnāti lā nadât āl Aššur ebertān lū ēpuš Kar-Tukulti-Ninurta šumšu abbi ašri bērūti kīma qê lusellit pušuq huršānī ṣīrūti ina pālišē lušettiq miṭirta mukinnat napulti māti ābilāt nuhši ušpelkama qarbat āliya ana tamkīri lū aškun ina hiṣib mê patti šuāti ginâ ana Aššur u ilāni rabûti x bēlīya ana dāriš lū arkus ina ūmišuma ina āliya Kar-Tukulti-Ninurta māhāz abnû bīta ella atmana rašubba ana šubat Aššur bēliya ēpuš Ekurmešarra šumšu abbi ina libbūšu siqqurrata rabīta ana nēmed Aššur bēliya ušeklil u narêya aškun x
