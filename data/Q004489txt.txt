riao/Q004489
ēkal Aššur-naṣir-apli šarru rabû šarru dannu šar kiššati šar māt Aššur mār Tukulti-Ninurta šarri rabê šarri danni šar kiššati šar māt Aššur mār Adad-nerari šarru rabû šarru dannu šar kiššati šar māt Aššurma eṭlu qardu ša ina tukulti Aššur bēlišu attallakuma ina malkī ša kibrāt erbetta šāninšu lā īšû rēʾû tabrâte lā ādiru tuqumti edû gapšu ša māhira lā īšû šarru ša ultu ebertān Idiqlat adi Labnana u Tamti-rabiti Laqe ana sihirtiša Suhi adi Rapiqi ana šēpīšu ušekniša ultu rēš ēni Subnat adi Niribe ša bītānî qāssu ikšudu ultu šad nērebē ša Habruri adi Gilzani ultu ebertān Zaba-šapliti adi Til-Bari ša ellān Zaban ultu Til-ša-Abatani adi Til-ša-Zabdani Hirimu Harutu birāte ša Karduniaš ana miṣri mātiya utēr u rapšāte mātāt Nairi ana pāṭ gimriša apēl Kalhu ana eššūte aṣbat ēkal bēlūtiya ina qerbešu addi ēkallu šī ana nanmar malkī u rubê ša dārâte ēpuš ussimši ušarrihši umāmī šadê u tâmāti kalîšunu ša pūli peṣê u parūte ēpuš ina bābāniša ušezziz
