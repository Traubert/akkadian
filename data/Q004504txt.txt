riao/Q004504
Aššur-naṣir-apli šarru rabû šarru dannu šar kiššati šar māt Aššur mār Tukulti-Ninurta šarru rabû šarru dannu šar kiššati šar māt Aššur mār Adad-nerari šarru rabû šarru dannu šar kiššati šar māt Aššurma eṭlu qardu ša ina tukulti Aššur bēlišu attallakuma ina malkī ša kibrāt erbetta šāninšu lā išû šarru ša ultu ebertān Idiqlat adi Labnana u Tamti-rabite Laqe ana sihirtiša Suhi adi Rapiqi ana šēpīšu ušekniša ultu rēš ēni Subnat adi nērebī ša Habruri adi Gilzani ultu ebertān Zaba-šapliti adi Til-Bari ša ellān Zaban ultu Til-ša-Abtani adi Til-ša-Zabdani Hirimu Harutu birāte ša Karduniaš ana miṣri mātiya utēr u rapšāte mātāt Nairi ana paʾaṭ gimriša apēl āla šū ana eššūte aṣṣabat Imgur-Enlil šumšu abbi ēkurru šī ina libīt ēkalliya lū addi ṣalam Mamu bēliya ina libbi lū ušēšib ana Labnana lū allik gušūrī erēni šurmēni daprāni akkis gušūrī erēni eli ēkurru šī uṣabbit dalāt erēni ēpuš ina mesir siparri urakkis ina bābāniša urettê ēkurru šī ussim ušarrih Mamu bēlu rabû ina libbi ušēšib narâ šiṭri ina ēkuršu aškun rubû arkû ina šarrāni mārīya ša Aššur inabbûšu ēkurru šī ennahu narâ tammarma tašassû anhūssa uddiš šumeka erṣeti šumiya šiṭri ana ašrišu têr Aššur bēlu rubû Mamu āšib Ekur šī ina nīši īnīšunu kīniš liṭṭulūšu šumšu zēršu ina mātišunu lukīnū ša narâ ēmaruma annâ mīna iqabbû Ištar bēlat qabli u tāhāzi kakkīšu lū tušabbir kussîšu lū tēkimšu ša narâ ēmaruma išassū šamnī ipaššašu nīqa innennû ana ašrišu utēru Aššur bēlī rabû ikribīšu išemme ina tāhāzi ša šarrāni ašar taqrubte ammar libbišu ušamṣâšu
