riao/Q005740
Adad-nerari šar kiššati šar dannu šar māt Aššur mār Arik-den-ili šar māt Aššur mār Enlil-nerari šar māt Aššurma enūma Šattuara šar Hanigalbat ittiya ikkiruma zāʾerūti ēpušu ina qibīt Aššur bēliya ālik rēṣiya u ilāni rabûti malik damiqtiya aṣbassuma ana āliya Aššur ublašu utammišuma ana mātišu umešširšu šattišamma adi balṭu tāmartašu ina qereb āliya Aššur lū amdahar arkišu Usašatta mārišu ibbalkitama ittiya ikkir u zāʾerūti ēpuš ana Hatti ana rēṣūtī illik Hattu ṭātišu ilqêma rēṣūssu ul ēpuš ina kakkī dannūti ša Aššur bēliya ina tukulti ša Anim Enlil u Ea Sin Šamaš Adad Ištar u Nergal kaškaš ilāni ilāni rašbūti bēlīya Taida āl šarrūtišu rabâ Amasaka Kahat Šuri Nabula Hurra Šuduha u Uššukana akšud aṣbat namkur ālāni šâtunu nikimti abbēšu niṣirti ēkallišu alqâmma ana āliya Aššur ubla Irrida akšud ašrup aqqur u kudimme elišu azru ištu Taidi adi Irridi Eluhat u Kašiyeri adi pāṭ gimriša halṣa Suda halṣa Harrana adi ah Puratti ilāni rabûti iddinūnima apēl u šītat ummānātišu alla marra u tupšikka ēmid ana šâšu aššat ēkallišu mārīšu mārātišu u ummānātišu ištu Irridi ušēṣišunūti šallussunu kamûssu u namkuršu ana āliya Aššur ubla Irrida u ālāni ša halṣi Irridi akšud ašrup u aqqur u kudimme elišunu azru
