riao/Q005838
Tukulti-Ninurta šar kiššati šar māt Aššur šarru dannu šar kibrāt 4 nišīt Aššur iššak Aššur šar ša epšētušu eli ilāni ša šamê erṣeti iṭībāma kippat tubuqāt 4 ana isqišu išrukū ina kibrāti ultelliṭuma kullat lā māgirīšu qāssu ikšudu ṣābit mātāt nakirē mureppiš miṣrī šarru dannu namad ilāni rabûti zēr bēlūti ša ištu ulla šangûssunu ina Ekur u šāpirūssunu ina kiššat nišī Enlil ušerbû anāku mār Šulmanu-ašared šar kiššati šar māt Aššur mār Adad-nerari šar kiššati šar māt Aššurma enūma ištu Tulsina šadî lašqi berīt Šasila Mašḫat-šarri eberti Zabe šupali ištu Zuquški u Lallar šiddi Quti rapašti Uqumani Elhunia adi Šarnida Mehri Paphi Katmuhi Bušše Mumme u sihirti Kašiyari Alzi Madani Nihani Alaia Tepurzi u Purulumzi kullat Šubari rapašti adi pāṭ mātāt Nairi u pāṭ Makan šiddi x x adi Puratti miṣrū šâtunu Aššur ana isqiya išruku pâ 1-en kullat nakirē aškun rubû māhir ṭātēšunu rēʾû pāqissunu u utullu multēširšunu anāku ina ūmešuma itât ēkalliya mahrīti sihirti siqqurrati ša Adad bēliya qaqqarī puṣāʾē ušamsik ēkalla šupat šarrūtiya ēkal hidâtiya ēpuš u narêya aškun ana arkât ūmē rubû arkû anhūssa luddiš narêya šamna lipšuš nīqa liqqi ana ašrišunu lutēr Aššur u Adad ikribēšu išemmû {ITI} līmu {m}
