riao/Q005746
Adad-nerari šar kiššati šarru dannu šar māt Aššur mār Arik-den-ili šar māt Aššur mār Enlil-nerari šar māt Aššurma kisirta ša pāni nāri ša ina mê īnahuma mīlu ana šâšu pūlišu u agurrišu itbalu kisirta šâti ištu kupri u eperti aksir 4 1/2 agurri ukebber ina pūli u eprī ša kupri kutalli aksir u narêya aškun rubû arkû enūma kisirtu šī lū ennahu u mīlu itabbalu anhūssa luddiš liksir narêya u timmēnīya ana ašrišunu lutīr Aššur u Adad ikribēšu išemmeʾū munekkir narêya u šumiya Aššur bēlī šarrūssu liskip Adad bēlī ina beriq lemutti māssu libriq ana mātišu hušahha liddi šâšu ummānšu u zēršu linēršunuma ina pāni nakrišu ai izziz u māssu kīma tīlu abūbi lušīme Belat-ekallim UD.13.KAM līmu Aššur-eriš
