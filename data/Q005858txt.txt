riao/Q005858
ina ūmišuma eberti āliya Aššur-Enlil bēl māhāza ērišannima epēš atmanišu iqbâ itât baʾʾīt ilāni māhāza rabâ šubat šarrūtiya abni Kar-Tukulti-Ninurta šumšu abbi ina qerbišu bīt Aššur Adad Šamaš Ninurta Nusku Nergal Sebetti u Ištar ilāni rabûti bēlīya ušeklil Pattu-mešari ana išrētišu ušpelki ina hiṣib mê patti šuāti ginâ ana ilāni rabûti bēlīya ana dāriš lū arkus ina qereb māhāzī šâtu qaqqarāte mādāte itât Idiqlat aṣbat 2 šūši tikpī ana elēna lubelliṭ elēn tikpī šâtunu Egalmešarra bīt kiššati šubat šarrūtiya abni ina ūmišuma dūru Kar-Tukulti-Ninurta māhāzī rabî rišibtu bēlūtiya ēpuš ištu uššēšu adi gabadibbišu ušeklil u narêya aškun ana arkû ūmē rubû arkû enūma dūru šū ušalbaruma ennahu anhūssu luddiš narêya šamna lipšuš nīqa liqqi ana ašrišu lutēr Aššur ikribēšu išemme ša dūri šâtu iʾabbatuma narêya u šumī šaṭra ušamsaku Kar-Tukulti-Ninurta māhāz bēlūtiya umaššaruma inaddû Aššur bēlī šarrūssu liskip kakkīšu lušebbir abikti ummānātišu liškun miṣrētišu luṣehhir u qīt palê lišīmašu ūmēšu lūṭî šattišu lulemmin šumšu u zēršu ina māti luhalliq
