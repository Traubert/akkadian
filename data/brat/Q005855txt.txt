riao/Q005855
Tukulti-Ninurta šar kiššati šar dannu šar māt Aššur šar kibrāt 4-i šamšu kiššat nišī mār Šulmanu-ašared šar māt Aššur mār Adad-nerari šar māt Aššurma enūma dūr āliya Aššur mahrû ša ina pāna šarrāni ālik pāniya ēpušū ēnahma labīrūta illik anhūssu unekkir dūra šâtu uddiš ana ašrišu utēr hirīṣa rabâ ša ina pāna šarrāni ālik pāniya lā ēpušū hirīṣa rabâ ana limēt dūri lū ahri dannassu kiṣir šadî ina akkulāt erî lupeṣṣid 20 mūšarī ana šupālu mê nagbē lū akšud u ina dūri šâtu timmēnīya aškun rubû arkû anhūssu luddiš timmēnīya ana ašrišu lutēr Aššur ikribēšu išemme munekkir šiṭriya u šumiya Aššur bēlī šarrūssu liskip šumšu u zēršu ina māti luhalliq
