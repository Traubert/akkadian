riao/Q004645
Šulmanu-ašared šarru rabû šarru dannu šar kullat kibrāt erbetti ekdu lēʾû šānin malkī ša kiššati rabûti šarrāni mār Aššur-naṣir-apli šar kiššati šar māt Aššur mār Tukulti-Ninurta šar kiššati šar māt Aššurma kāšid Enzi Gilzanu Hubuškia {KUR}u₂-x-x našpantašunu aškunma kīma Girru elišunu abaʾi Ahuni mar-Adini adi ilānišu ummānišu mātišu makkūr ēkallišu assuha ana nišī mātiya amnûšu Adad-idri Ša-imerišu adi 12 malkī rēṣīšu dabdâšunu aškunma 20 līm 9 līm ālilī mundahiṣīšu unêli kīma šûbī sitāt ummānātešunu ana Arante atbuk ana šūzub napšātišunu ēliʾu Adad-idri šadîšu ēmid Hazaʾ-ilu mār lā mammana kussâm iṣbat ummānišu maʾadū idkâ ana epēš qabli u tāhāzi ana irtiya itbâ ittišu amdahiṣ dabdâšu aškun dūru ušmannišu ēkimšu ana šūzub napšātišu ēli adi Dimašqi āl šarrūtišu ardî kirâtišu akkis māt x na x x Anu u Adad x tapšuhti x x igisê x x amhur x šanûtēšu ana Namri allik Ianzu šar Namri adi ilānišu šallat mātišu makkūr ēkallišu ana āliya Aššur ubla ana Tunni šadê kaspi Muli šadê gišnugalli ēli ṣalmu gešrūtiya ina qerbišunu ulziz gišnugalli maʾadū ana lā māni ašša ana Que Tabali allik mātātišunu anērma ana tīli u karmē utēr Kati nakirī šapṣu ina Pahri āl šarrūtišu ēsiršu melamme bēlūtiya ishupušuma mārassu itti nudunniša ana Kalhi ubla šēpīya iṣbat ina ūmešuma dūrāni āliya Aššur ultu uššēšunu adi gabadibbīšunu ēpuš ṣalam šarrūtiya ēpuš ina abul Tabira ulziz šumu dūri rabê ša melammušu mātu katmu šumu šalhîšu munarriṭi kibrāte
