riao/Q004751
tahūmu ša Adad-nerari šar māt Aššur mār Šamši-Adad šar māt Aššur Samuramat sekret ēkalli ša Šamši-Adad šar māt Aššur ummi Adad-nerari šarru dannu šar māt Aššur kallāt Šulmanu-ašared šar kibrāt erbetti ina ūmē Ušpilulume šar Kummuhaya ana Adad-nerari šar māt Aššur Samuramat sekret ēkalli Purattu ušēbirūni Ataršumki mār Abi-rame Arpadaya adi 8 šarrāni ša ittišu ina Paqirahubuna sidirtašunu ittišunu amdahiṣ ušmannašunu ēkimšunūti ana šūzub napšātišunu ēliʾu ina šatte šâte tahūmu šuātu ina birti Ušpilulume šar Kummuhaya ina birti Qalparuda mār Palalam šar Gurgumaya ušēlûni mannu ša ultu qāt Ušpilulume mārīšu mārātišu ēkimu Aššur Marduk Adad Sin Šamaš ana dīnišu lū lā izazzū ikkib Aššur iliya Sin āšib Harran
