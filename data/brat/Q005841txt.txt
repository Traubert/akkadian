riao/Q005841
Tukulti-Ninurta šar kiššati šar māt Aššur šar kibrāt erbetti Šamšu kiššat nišī šarru dannu šar Karduniaš šar māt Šumeri u Akkadi šar Tamti-eliti šapliti šar huršānī u namê rapšāte šar Šubari Quti u šar kullat mātāt Neʾiri šarru ša ernintu libbišu ilāni ušekšidūšuma kibrāt erbetta ina mēziz kiššūtišu irteʾû anāku mār Šulmanu-ašared šar kiššati šar māt Aššur mār Adad-nerari šar kiššati šar māt Aššurma ina šurrû šarrūtiya ina mahri palêya Quti Uqumani Elhunia u Šarnida Mehri qātī lū ikšud bilat mātātišunu u hiṣib huršānīšunu šattišamma ina āliya Aššur lū amdahar ina ūmešuma Paphi Katmuhi Bušši Mummi Alzi Madani Nihani Alaia Tepurzi Purulumzi sihirti Šubari rapašta ina rappi lū ulaʾʾiṭ šarrāni šāpirīšunu ana šēpīya ušekniš u tupšikka ēmid huršānī bērūti ašar lā mēteqi ša šar yaʾumma arhātešunu lā īdû ina līt kiššūtiya šūturti ētettiqma 40-a šarrāni mātāt Nairi ana qabli u tāhāzi dapniš izizzūni ittišunu amdahaṣ abiktašunu aškun dāmēšunu hurrī u mušpali ša šadî lū umekkir kullat mātātišunu abēl bilat u tāmarta ana ūm ṣâti elišunu aškun ina tukulti ša Aššur Enlil u Šamaš ilāni rabûti bēlīya ina rēṣūtī ša Ištar bēlat šamê erṣeti ina pāni ummāniya illiku itti Kaštilašu šar Karduniaš ana epēš tuqmāti asniq abiktu ummānātešu aškun muqtablīšu ušemqit ina qereb tamhāri šâtu Kaštilašu šar Kašši qātī ikšud kišād bēlūtišu kīma galtappi ina šēpīya akbus šallūssu u kamûssu ana mahar Aššur bēliya ūbila māt Šumeri u Akkadi ana pāṭ gimriša abēl ina Tamtu-šaplitu ša ṣī-šamši miṣir mātiya aškun ina ūmešuma ina ešret āliya Aššur muhhurti iltāni šiddi naškūte qaqqarāte mādāte lū umessi 80 mūšarī zipqa ušēlâ ana šupāli dannassu kiṣir šadî lū akšud Elugalumunkurkurra šubat šarrūtiya ša arammu ēpuš ištu uššēšu adi gabadibbīšu ušeklil u narêya aškun ana arkât ūmē rubû arkû enūma ēkallu šī ušalbaruma ennahu anhūssa luddiš narêya šamna lipšuš nīqa liqqi ana ašrišu lutēr Aššur u Adad ikribēšu išemmû ša šumī šaṭra ipaššiṭuma šumšu išaṭṭaru narêya ušamsaku ina ašri šanîma ašar lā amāri iššakkanu ša mimma amāt lemutte ihassasama eppušu lū ilāni āšibūt āl Aššur ina isinnī ana libbi ēkalliya ana erēbi ikallu ana ēkalli šanītemma išassu ēkal šiāti umaššaruma inaddûši Aššur u Adad ilāni ša šamê erṣeti šarrūssu lišgišu šumšu zēršu ina māti luhalliqu šar bēl lemuttišu kussâšu līkimšu ana niṭlī īnīšu māssu lišpur Ištar bēltī nābât palê šarrūtiya abiktu mātišu liškun ina pāni nakrīšu ai izziz ana qāt nakirēšu lumellišu
