riao/Q004755
ana Adad bēli šurbê etelli ilāni mugdašri bukur Anim eddīšû rašubbi ṣīri gugal šamê u erṣetim mušaznin nuhši āšib Zamahi bēli rabê bēlišu Adad-nerari šarru dannu šar kiššati šar māt Aššur mār Šamši-Adad šar kiššati šar māt Aššur mār Šulmanu-ašared šar kibrāt erbetti narkabāti ummānāti karāšī lū adkî ana Hatte ušālika lū aqbi ina ištêt šatte māt Amurru Hatte ana sihirtiša ina šēpīya lū ušakniš bilat maddattu ana arkû ūmē elišunu lū ukīn 2 līm bilat kaspim 1 līm bilat erîm 2 līm bilat parzilli 3 līm lubulti birmē u kitê maddattu ša Mariʾ Ša-imerišu imhur maddattu ša Iuʾasu Samerinaya Ṣurraya Ṣidunaya imhur ana tâmtim rabīte ša šulme Šamši lū allik ṣalam bēlūtiya ina Armadi ša qabalti tâmtim lū azqupu ana Labnani lū ēli gušūru 1 mē erīni dannūte hišihti ēkal ēkurrātiya lū akkis mādāte ša šarrāni ša Naʾiri kalîšunu lū imhur ina ūmešuma ana Palil-ereš šakin māti Raṣappi Laqe Hendanu Anat Suhi Aššur-aṣbat manzāzu mahriya lū aqbi Dur-Ištar 12 kaprānišu Kar-Sin 10 kaprānišu Dur-duklimmu 33 kaprānišu Dur-Aššur 20 kaprānišu Dur-Palil-ereš 33 kaprānišu Dur-Marduk 40 kaprānišu Kar-Adad-nerari 1 mē 26 kaprānišu Sangari 28 kaprānišu ina Azalli Dur-Adad-narari 15 kaprānišu ina Laqe Adad 14 kaprānišu ina Qatni naphar 3 mē 31 ālāni ṣehrūti ša Palil-ereš ina zikir bēlišu iṣbatu ēpušu ša ina šumī annûti ištēn šumu ipaššiṭuma ilāni rabûti izziš likilmûšu
