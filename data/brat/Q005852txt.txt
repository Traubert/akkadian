riao/Q005852
Tukulti-Ninurta šar kiššati šarru dannu šar māt Aššur šar šarrāni bēl bēlī malik malikī rubû bēl gimri kāšid muštarhī lā māgirī zāʾerūt Aššur nēʾir malkī ša Quti adi Mehri museppih ellet Šubari u mātāt Nairi nesût padāni adi pāṭ Makan šarru dannu lēʾû qabli ša kibrāt 4 arki Šamaš irteʾû anāku mār Šulmanu-ašared šar kiššati šar māt Aššur mār Adad-nerari šar kiššati šar māt Aššurma ina ūmišuma bīt Dinite bēltiya ša šarrāni mahrûtu ina pāna ēpušū bītu šū ēnahma anhūssu unekkir dannassu akšud bīta šâtu ištu uššēšu adi gabadibbīšu ēpuš u ušeklil ina qerbišu parakka ṣīra atmana rašubba ana rimīt Dinite bēltiya ēpuš u narêya aškun rubû arkû anhūssu luddiš šumī šaṭra ana ašrišu lutēr Dinitu ikribēšu išemme munekkir šiṭriya u šumiya Dinitu bēltī šarrūssu lišgiš kakkašu lišber mutūssu ana rihûti liškun ana qāt nakirēšu lumellišu Ubrum ṭupšarru
