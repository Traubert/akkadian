riao/Q004485
Aššur-naṣir-apli šarru rabû šarru dannu šar kiššati šar māt Aššur mār Tukulti-Ninurta šarru rabû šarru dannu šar kiššati šar māt Aššur mār Adad-nerari šarru rabû šarru dannu šar kiššati šar māt Aššurma eṭlu qardu ša ina tukulti Aššur bēlišu attallakuma ina malkī ša kibrāt erbetta šāninšu lā īšû rēʾû tabrâte lā ēdiru tuqumti edû gapšu ša māhira lā īšû šarru ša ultu māt ebertān Idiqlat adi Labnana u Tamti-rabite Laqe ana sihirtiša Suhi adi Rapiqi ana šēpīšu ušakniša ultu rēš ēni Subnat bēl Nirib ša bētānî qāssu akšud ultu šad nēreb ša Habruri bēl Gilzani ultu ebertān Zaba-šapliti bēl Til-Bari ša ellān Zaban ultu Til-ša-Abtani bēl Til-Zabdani Hirimu Harutu birāte ša Karduniaš ana miṣri mātiya uterra u rapšāte mātāt Nairi ana pāṭ gimriša apēl Kalhu ana eššūte aṣbat tīli labēru unakkir adi eli mê lū ušappil 1 mē 20 tikpī ana mušpali lū uṭabbî bīt Ninurta bēliya ina qerebšu lū addi enūma ṣalam Ninurta šuātu ša ina pān lā bašû ina hissat libbiya lamassi ilūtišu rabīti ina dumuq aban šadê u hurāṣi hūšē lū abni ana ilūtiya rabīte ina Kalhi lū amnûšu isinnātešu ša Šabaṭu u Ululu lū aškun ēkurru šī ana nalbân lū akṣur parak Ninurta bēliya ina qerebšu lū addi enūma Ninurta bēli ina parakkišu elli ina atmanišu ša ruʾāme ina hūd libbišu ana dārâte uššabu kīniš li-par₂-da-a arāk ūmēya liqbi šumʾud šanātiya litasqar šangûti lirām ēma qabli u tāhāzū ašar uṣammaru ṣumrāt libbiya lū ušakšidanni
