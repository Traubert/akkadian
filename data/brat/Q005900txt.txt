riao/Q005900
Aššur-reša-iši šakni Enlil iššak Aššur ša Anu Enlil u Ea ilāni rabûti ana šutēšur māt Aššur bēlūssu ibbû u ikrubū šangûssu šarru dannu šar kiššati šar māt Aššur mār Mutakkil-Nusku iššak Aššur mār Aššur-dan iššak Aššurma enūma nāmerū ša bābi rabīte ša rēš nēši ša kisalmāhi ša bīt Ištar ša Ninua bēltiya ina rībe ša ina tarṣi Aššur-dan bānû abiya irūbuma ēnuhuma inūšu ištu gabadibbīšunu adi ūri bīti 15 tibkī mahrûte lū ahsip lū ušērida 50 tibkī lū ulli 35 tibkī ana mahrûte lū uttir yaʾerē ša abnī lū ulmišunūti ana ahrât ūmē ana ūm ṣâti rubû arkû anhūssunu luddiš šumī šaṭra ana ašrišu lutēr Ištar ikribīšu išemme
