riao/Q005754
Adad-nerari šakni Enlil iššak Aššur mār Arik-den-ili šakni Enlil iššak Aššur mār Enlil-nerari šakni Enlil iššak Aššurma enūma abūsātu ša Bab-Anim-u-Adad bēlīya u dalātišina ša ina pāna epša ēnahāma abūsāte ištu uššēšina adi gabadibbīšina ēpuš dalāt ašūhi muterrēti ṣīrāti eššūti ēpuš ina meser siparri uṣṣebbit ina Bab-Anim-u-Adad bēlīya ana dārâti ukīn ana arkât ūmē rubû arkû enūma bīt abūsātu dalātišina ēnahāma uddašu kīma yâtima līpuš šumī šaṭra ana ašrišu lutēr Aššur Anu u Adad ikribēšu išemmû munekkir šiṭriya u šumiya Aššur Anu Adad ilāni rabûti ālik rēṣiya malik damiqtiya šarrūssu liskipū šumšu zēršu ina māti luhalliqū naspuh mātišu halāq nišīšu u kudurrīšu ina pîšunu kabti liṣama Adad ina beriq lemutti māssu libriq ana mātišu hušahha liddi
