riao/Q004492
Aššur-naṣir-apli šarru rabû šarru dannu šar kiššati šar māt Aššur mār Tukulti-Ninurta šarru rabû šarru dannu šar kiššati šar māt Aššur mār Adad-nerari šarru rabû šarru dannu šar kiššati šar māt Aššurma eṭlu qardu ša ina tukulti Aššur bēlišu attallakuma ina malkē ša kibrāt erbetta šāninšu lā īšû šarru ša ultu ebirtān Idiqlat adi Labnana u Tamti-rabite Laqe ana sihirtiša Suhi adi Rapiqi ana šēpīšu ušekniša ultu rēš ēni Subnat adi Niribe ša bītāni qāssu akšud ultu šad nīrib ša Habruri bēl Gilzani ultu ebirtān Zaba-šapliti adi Til-Bari ša ellān Zaban ultu Til-ša-Abtani adi Til-ša-Zabdani Hirimu Harutu birāte ša Karduniaš ana miṣri mātiya utēr u rapšāte mātāt Nairi ana pāṭ gimriša apēl Kalhu ana eššūte aṣbat enūma bīt Ištar bēlat Kidmuri ša ina pān bašû ina šarrāni abbīya eʾebbatuma ana tīli u karmē uterra ina hissat libbiya ša Ea šar apsê petî uzni hasīsi išrukanni ana yâši bīt Kidmuri šuātu ana eššūte abni lamassāt Ištar bēlat Kidmuri ina hurāṣim hūšē lū abni ina parakkiša ušēšibši nidabâša u taklīmaša ukīnši rubû arkû ina šarrāni mārīya ša Aššur inabbûšu bīrūte tabarri anhūssa uddiš ašar Šamši lā tušarribši šumī šaṭra lā tapaššiṭi šumeka itti šumiya šutur ana ašrišu taʾer anhūt Ekur šuātu uddiši Aššur bēlī rabû Šamaš dayyān šamê u erṣeti Ištar bēlat Kidmuri ikribīšu išemmûšu ūmēšu lurikū ina tāhāzi ša šarrāni ašar taqrubte ammar libbišu lū ušamṣūšu nuhši ṭuhudu u hegalli ina mātišu lukinnu ša šumī šaṭra ipaššiṭuma šumšu išaṭṭaru u narîya šuātu inaššû ina ašri šanîma iššakkanu ina mê inaddû ina išāti iqallû ina eperū ikattamu ina bīt kīli ušērabuši Aššur bēlī rabû Adad gugal šamê u erṣeti Erra bēl šipṭi u šaggašte šarrūssu liskipū kussâšu līkimū ina pān nakrišu kamîš lušēšibušu sunqu bubūtu hušahhu ina mātišu lukinnu šumšu zēršu ina māti lū uhalliqū
