riao/Q005837
Tukulti-Ninurta šar kiššati šarru dannu šar māt Aššur nišīt Aššur iššak Aššur rēʾû naʾdu migir Anim u Enlil ša Aššur u ilāni rabûti šumšu kīniš ibbû kibrāt 4 ana šapāri iddinūšu u bēlūssina ana qātīšu umellû naʾdu šakkinki ilāni muṭīb libbi Aššur ša alkakātušu eli ilāni ša šamê erṣeti iṭībūma mētellūtu nadnatušu mušātir ana naphar ilāni zībī kayyāna multashir mātāt nakirē elî šapli šarru dannu lēʾû qabli ša kibrāt 4 arki Šamaš irteʾû anāku mār Šulmanu-ašared šar māt Aššur mār Adad-nerari šar māt Aššurma enūma Aššur bēlī ana palāhišu kīniš uttânnima ana rēʾûtiya haṭṭi iddina ana nāqidūtiya šipirra uṣṣipa ana šagāšu gerriya šuknuš lâdiriya mētellūte išruka agê bēlūti ēperanni ina kišād mātāt šēpī ukīn rapšâti ṣalmāt qaqqadi kīma būli lū arteʾû dēn mēšari ušahhazanni kīma x x-x-ti Anunnaki x-ih ŠID-x-lu ilāni i x x ellat x x x x. x x x x mi-x u₂-x Aššur x ša ēkalli x ina tukulti x rabûti x ālik pāniya arhī pašqūti šadê dannūti x-ma ina kibrāt 4 māhira lā īšû ina šurrû šarrūtiya ana Uqumeni lū ālik sihirti Quti kīma tīlu abūbi lū ušēme ummānātešunu sihir ašamšāti lū ušalme ina ūmešuma ina ašri namrāṣi huršānī dannūti ana pāni ummānāteya in-ni-ni-ma ana qabli u tāhāzi dapniš izzizūni ana Aššur u ilāni rabûti bēlīya atkalma ittišunu amdahaṣ abiktašunu aškun šalmātešunu hurrī u mušpali ša šadî lumelli itât abullīšunu šalmāssunu kīma karê lū ušeppik ālānišunu a-pul₂ a-qur ana tīlu u karmē utēr x Quti rapašta abēl ina hūd libbi u mētellūte elišunu lū atazziz Abule šar Uqumeni gunni mālikīšu qātī ikšud šallassunu kamûssu ana āliya Aššur lū ūbila nīš ilāni rabûti ša šamê erṣeti utammišunūti nīr bēlūtiya kabti elišunu ukīn ana mātišunu umešširšunūti x ālāni šapṣūte ana šēpiya ušekniš u tupšikka ēmid šattišamma bilassunu kabitta ina āliya Aššur ina taknê lū amdahar Quti nesûti ša arhušunu šupšuqama ana mēteq ummāniya lā naṭû ašaršunu IG-x-x-u₂ ana uzzi qabliya išhutūma ana šēpiya iknušu bilat u maddatta elišunu aškun ina ūmešuma ana Šarnida Mehri lū allik ina emūqāt ummānāt Quti ša Aššur u ilāni rabûti ana isqiya išruku gušūrī Mehri dannūti lū akkis ana āliya Aššur lū ūbilūni ēkal bēlūtiya ša Aramu ina gušūrī Mehri šâtunu lū ukīn ina šumīma šiāti 5 ālāni šapṣūti ša Katmuhi māhāz bēlūtišu dannūti ša ina sulummê u sararti nišīya ukkīmu mišeʾta ana mātiya nadû ina malûti ūmē lū akšud ešressunu kīma rībe lū uraʾib šallassunu makkūršunu ašlula ana āliya Aššur ubla Šubari kalâša sihirti Kašiyari adi Alzi ša ina pāna ana tarṣi palê Šulmanu-ašared šar kiššati abiya ibbalkitūma tāmartašunu iklû pâ ištēn mithāriš iššaknu ana Aššur u ilāni rabûti bēlīya qātī ašši ana Kašiyari ēli Šubari Alzi u šarrāni raʾiṣīšunu ina rappi lū ulaʾʾiṭ māhāza rabâ ša Purulimzi akšud balṭūssunu ina išāti aqlû šītat ummānātišunu ana šallati lū amnu 4 ālāni bēlūtišu dannūti ša Eḫli-Tešub šar Alzi 6 ālāni šapṣūti ša Amadani lū akšud šallassunu makkūršunu ašlula ana āliya Aššur ubla Eḫli-Tešub šar Alzi ana idi puluhtiya išhutma ummānāt ēkallišu u mārīšu ilqê sihirti mātišu umeššir ana pāṭ Nairi ana māt lā īdû šalāliš lū ibâʾa šītat ummānātešunu ša ina libbi tamhāri ipparšidu šumur tāhāziya ēdurūma ana šadê bērūti ana eṭēr napšātišunu lū inqu 3 šūši ālānišunu dannūti a-pu-ul aqqur ina išāti aqlû ana tīlu u karmē utēr Alzi Amadani Nihani Alaia Tepurzi u Purulimzi miṣrātišunu ana libbi mātiya lū utēr līṭišunu aṣbat ana šēpiya ušekniš u tupšikka ēmid ina ūmešuma ištu Tulsina {KUR}la-aš-qi berīt Šasila u Mašḫat-šarri eberti Zabe-šupali ištu Suquški Lallar šiddi Quti rupšu sihirti Lullumi u Paphi adi Katmuhi Šubari kalâša sihirti Kašiyari adi pāṭ Nairi u pāṭ Makan adi Puratti miṣrū šâtunu ilāni rabûti ana isqiya išrukū pâ ištēn kullat nakirē aškun rubû māhir ṭātēšunu rēʾû pāqissunu u utullu multēširšunu anāku ina ūmišuma ina ešret āliya Aššur ištu siqqurrati ša Adad bēliya adi Abul-tabira ana muhhurti iltāni bēti rapšâti qaqqarāti mādāti ešressu x unekkir x x x-na-ti x x šâtina lū unekkir 50 mūšarū ziqpa ušēlâ ana šupālu dannassu ina kiṣir šadî akšud x ša ana āliya x e-le-ni-i-šu₂ x ina pīli u libnāti ubelliṭ x mahrûti x x-ti x x bēl x x-su ištu uššēšu adi gabadibbīšu ušeklil u narêya aškun ana arkât ūmē rubû arkû enūma ēkallu šī ušalbaruma ennahu anhūssa luddiš narêya šamna lipšuš nīqa liqqi ana ašrišu lutēr Aššur u Adad ikribīšu išemmû ša šumī šaṭra ipaššiṭuma šumšu išaṭṭaru narêya ušamsaku ina ašri šanîma ašar lā amāri bīt asakki išakkanu ša mimma amāt lemutte ihassasuma ēpušū lū ilāni āšibūt āl Aššur ina isinnī ana libbi ēkalliya ana erēbi ikallu ēkallim šiāti umaššaruma inaddûši u lū aššum izzirtī šinātina ēkalla šâti iqabbatuma upappatu u ešrēt ēkalliya ēkal kīma šuātima ibannû narêya ina ašri šanîma lā ašrišunu x-i x ur ti x x umarrûma x x x-x-a-ti x x x-u₂ Aššur u Adad ilāni ša šamê erṣeti išdi kussî šarrūtišu lissuhū x lū ṣeher x x sumqa bubūta u hušahha ana x nakrīšu lukinnušu šar bēl lemuttišu kussâšu līkimšu ana niṭlī īnīšu māssu lišpur x ai uṣṣâ perhišu x nišī mušāṣāti Ištar bēlat qabli u tāhāzi nābât palêya lu-šu-mi zikrūssu sinnišāniš mutūssu ana rihûti liškun abiktu mātišu liškunšu ina pāni nakrīšu ai izziz x x x x linēr qurādīšu lu-ub-bu ana qāt nakrīšu lumellišu
