riao/Q004700
ana Sebetti ilāni rabûti ālilī gitmālūtu rāʾimūt ṣuṣē muttallikū sangāni hāʾiṭu šamê erṣeti mukinnu ešrēti šēmû ikribī lēqû unnīnī māhiru teslītī mušamṣû mal libbi mušamqitu zayyārī rēmēnûtu ša supûšunu ṭābu āšibūt Ninua āla bēlī rabûti bēlēya Šulmanu-ašared šakin Enlil iššak Aššur mār Aššur-naṣir-apli šākin Enlil iššak Aššur mār Tukulti-Ninurta šakin Enlil iššak Aššur ana balāṭ napšātiya arāk ūmēya šumʾud šanātiya šalām zēriya mātiya naṣār kussî iššakkūtiya zāʾirīya ana qamê kullat gērîya ana hulluqi malkī nakrūtiya ana šēpīya šuknuše ana Sebetti bēlēya iqīš
