riao/Q004488
ēkal Aššur-naṣir-apli šarru rabû šarri danni šar kiššati šar māt Aššur mār Tukulti-Ninurta šarri rabê šarri danni šar kiššati šar māt Aššur mār Adad-nerari šarri rabê šarri danni šar kiššati šar māt Aššurma eṭlu qardu ša ina tukulti Aššur bēlišu attallakuma ina malkī ša kibrāt erbetta šāninšu lā īšû šarru ša ultu ebertān Idiqlat adi Labnana u Tamti-rabite Laqe ana sihirtiša Suhi adi Rapiqi ana šēpīšu ušeknišša ultu rēš ēni Subnat adi Nirbi ša bītāni qāssu ikšudu ultu šadî nērebī ša Habruri adi Gilzani ultu ebertān Zaba-šapliti adi Til-Bari ša ellān Zaban ultu Til-ša-Abtani adi Til-ša-Zabdani Hirimu Harutu birāte ša Karduniaš ana miṣri mātiya utēr u rapšāte mātāt Nairi ana pāṭ gimriša apēl Kalhu ana eššūte aṣbat tīli labēru unakkir adi eli mê lū ahṭuṭ 1 mē 20 tikpī ana mušpali lū uṭabbî ēkal šarrūtiya ina qerebša addi
