riao/Q005860
x x x x x x x x x x x x rubû naʾdu x lipit qāt Ea x x šar šarrāni uzzu dannu x x x x Adad mu x x x-ti tašīmat x x x qardi kašūš ilāni abūb tamhāri x x ekdu tīb lā mahar bibil libbi Ištar bēltī ilāni ša šamê erṣeti namad Igigi šarru dannu šar māt Aššur u šar Karduniaš šar māt Šumeri u Akkadi šar Sippar u Babili šar Tilmun u Meluhhi šar Tamti-eliti u šupaliti šar huršāni u namê rapšāte šar Šubari Quti u šar kullat mātāt Nairi šar šemû ilānišu māhir bilat kabitti ša kibrāt arbaʾi ina āli Aššur mār Šulmanu-ašared šar kiššati šar māt Aššur mār Adad-nerari šar kiššati šar māt Aššurma ina šurrû kussâm šarrūtiya 8 šār ummānāti Hatti ištu eberti Puratti assuhamma ana libbi mātiya ūrâ Quti Uqumani Elhunia u Šarnida Mehri qātī lū ikšud dabdû ummānāt Paphi rapšāte ina qereb tamhāri aškun Katmuhi Alzi Madani Nihani Alaia Tepurzi Purulumzi u sihirti Šubari rapašta abēl huršānī bērūti ša mātāt Nairi kīma qê lusellit erbâ šarrāni u tillātešunu ana šēpīya ušekniš ina ūmešuma itti Kaštiliašu šar Karduniaš ana epēš tuqmāti asniq abiktu ṣābūšu aškun ina qereb tamhāri šâtu Kaštiliašu šar Kašši qātī lū ikšud šallūssu u kamûssu ana mahar Aššur bēliya ūbila māt Šumeri u Akkadi ana pāṭ gimriša abēl ina hūd libbe u mētellūti elišunu lū atazziz ina ūmišuma eberti āliya āl baʾʾīt ilāni Aššur bēl māhāza ērišannima epēš atmanišu iqbâ ana siqir Aššur ili rāʾimya muhhurti āliya Aššur itât Idiqlat ina namê ugārī arbūti ašar bītu u šubtu lā bašû tīlu u eperu lā šapku libnāti lā nadât āl Aššur ebertān lū ēpuš Kar-Tukulti-Ninurta šumšu abbi ašri bērūti kīma qê lusellit pušuq huršānī ṣīrūti ina pālišē lušettiq miṭirta mukinnat napulti māti ābilāt nuhši ušpelkima qarbat āliya ana tamkīri lū aškun ina hiṣib mê patti šuāti ginâ ana Aššur u ilāni rabûti bēlīya dāriš lū arkus ina ūmišuma bīt x x x-a ana rimīt Aššur bēliya abni ištu uššēša adi gabadibbīša ušeklil u narêya aškun rubû arkû enūma x ennahu anhūssa
