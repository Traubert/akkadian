riao/Q005847
Tukulti Ninurta šar kiššati šarru dannu šar māt Aššur nišīt Aššur iššak Aššur rēʾû kīnu namad Ištar mušekniš Quti adi pāṭ gimri mār Šulmanu-ašared iššak Aššur mār Adad-nerari iššak Aššurma enūma bīt Ištar Aššuriti bēltiya ša ina pāna Ilu-šuma abī iššak Aššur šarru ālik pāniya ēpušu 600 2 šūši šanātu illikā bītu šū ēnahma labērūta illik ina ūmešuma ina šurrû šarrūtiya anhūssu unekkir dannassu akšud Eme bīt parṣī šubat hidâtiša ayyakka parak lalêša atmana rašubba ša el mahrî qudmēša šūturu ēpušma kīma šubat šamê ubenni ištu uššīšu adi gabadibbēšu ušeklil narêya aškun rubû arkû enūma bītu šū ušalbaruma ennahu luddiš lunemmer narêya šamna lipšuš nīqa liqqi ana ašrišunu lutēr Ištar ikribēšu išemme munekkir šiṭriya u šumiya Ištar bēltī kakkašu lišber ana qāt nakrīšu lumellišu ina ūmešuma ina šurrû šarrūtiya Ištar bēltī bītam šanâ ša el mahrî ayyakkaša quššudu īrišannima bītu labēru šubat Ištar bēltiya ša ina pāna bītu ēdēnu igār iltīnû ana rimīt Ištar kunnu u bīt šahūru ina pānišu lā epšu
