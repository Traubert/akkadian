riao/Q005738
Adad-nerari rubû ellu simat ilāni etellu šakkanki ilāni mukīn māhāzī nēʾir dapnūti ummān Kašši Quti Lullumi u Šubari muddip kullat nakiri eliš u šapliš dāʾiš mātātišunu ištu Lubdi u Rapiqu adi Eluhat kāšid Taidi Šuri Kahat Amasaki Hurra Šuduhi Nabula Uššukani u Irridi sihirti Kašiyeri adi Eluhat halṣi Sudi halṣi Harrani adi Kargamiš ša ah Puratti ṣābit kiššat nišī murappiš miṣrī u kudurri šarru ša naphari malkī u rubê Anu Aššur Šamaš Adad u Ištar ana šēpīšu ušeknišu šangû ṣīru ša Enlil mār Arik-den-ili šakni Enlil iššak Aššur kāšid Turukki u Nigimhi adi pāṭ gimrišu gimir malkī šadî u huršānī pāṭ Quti rapalti kāšid Kutmuhi u nagab rēṣīšu gunnū Ahlami Suti Iuri u mātātišunu murappiš miṣrī u kudurri mār māri ša Enlil-nerari iššak Aššurma ša ummān Kašši ināruma u nagab zāʾerīšu qāssu ikšudu murappiš miṣrī u kudurri līplīpi ša Aššur-uballiṭ šarri danni ša šangûšu ina Ekur rašbi šūturat u šulum šarrūtišu ana rūqāte kīma šadî kunnu mušekniš Muṣri museppih ellat Šubare rapalti murappiš miṣri u kudurri
