riao/Q005739
ša šumī šaṭra ipaššiṭuma šumšu išaṭṭaru u lū narêya ušamsaku ana šahluqte imanû ana mīši inaddû ina eperi ukattamu ina išāti iqallû ana mê inaddû ana Bit-asakki ašar lā amāri ušērebuma išakkanu u lū aššum erreti šinātina nakāra ahâ ayyāba lemna lišāna nakirta lū mamma šanâ umʾʾaruma ušahhazu u lū mimma ihassasama eppušu Aššur ili ṣīru āšib Ehursagkurkurra Anu Enlil Ea u Ninmah ilāni rabûti Igigu ša šamê Anunnaku ša erṣeti ina napharišunu ezziš likkilmûšuma erreta marušta aggiš lirurūš šumšu zēršu ellassu u kimtašu ina māti luhalliqū naspuh mātišu halāq nišēšu u kudurrišu ina pîšunu kabti lūṣama Adad ina rihiṣ lemutti lirhissu abūbu imhullu sahmaštu tēšû ašamšūtu suqqu bubūtu arurtu hušahhu ina mātišu lū kayyān māssu abūbiš lušbāʾi ana tīlī u karmē lutēr Ištar bēltī abikti mātišu liškun ina pāni nakrišu ai izziz Adad ina beriq lemutti māssu libriq ana mātišu hušahha liddi
