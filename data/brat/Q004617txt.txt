riao/Q004617
ana Adad gugal šamê erṣetim šaqê bēl gimri kaškaššu ilāni rašubbu ša lā iššannanu dannūssu nāšī qinnānzi elli musanbiʾ tâmāte ṣābit kippat šārī mukīl mê nuhši mušaznin zunni mušabriq berqi mušabšû urqēti ša ina pîšu huršānī inūšu isabuʾa tâmāte ili rēmēnû ša nashuršu balāṭi āšib Kurbail kiṣṣi elli bēlu rabû bēlišu Šulmanu-ašared šarru dannu šakkanakku ilāni rabûti mār Aššur-naṣir-apli šar māt Aššur mār Tukulti-Ninurta šar māt Aššurma kāšid ultu tâmdi eliš u tâmdi šapliš ša Nairi u tâmdi rabīte ša šulmu Šamši ultu šadê Hamani adi māt Labnani Hatte ana pāṭ gimriša apēl ultu rēš ēni ša Idiqlat adi rēš ēni ša Puratti qātī ikšud ultu Enzi Suhni Melidi Tumme Dayani Urarṭi adi Arṣaškun āl šarrūtišu ša Arame Urarṭaya qātī ikšud Gilzanu Hubuškia abūbāniš aspun ultu Kullar adi Munna Parsua Allabria Abdadani Namri Haban adi Tugliaš kīma gīri aqmu ina 18 palêya 16-šu₂ Puratti ēbir Hazaʾ-ilu Ša-imerišu ana gipiš ummānātišu ittakilma ummānātišu ana maʾdiš idkâ Saniru ubān šadê ša pūtu Labnana ana dannatišu iškun ittišu amdahiṣ dabdâšu aškun 16-lim mundahiṣīšu ina kakkī ušamqit 1 līm 1 mē 21 narkabātišu 4 mē 70 pēthallušu itti ušmannišu ēkimšu ana šūzub napšātišu ēli arkišu arteddî ina Dimašqi āl šarrūtišu ēsiršu kirâtišu akkis adi šadê Haurani allik ālāni ana lā māni appul aqqur ina išātī ašrup šallassunu ana lā māni ašlula adi šadê Baʾaliraʾasi ša rēš tâmdi allik ṣalam šarrūtiya ina libbi azqup ina ūmešuma maddattu ša Ṣurraya Ṣidunaya ša Iaua mar-Humri amhur ina 19 palêya 20-šu₂ Puratti ēbir ana šadê Hamani ēli gušūrē erēni akkis ina 20 palêya 20-šu₂ Puratti ēbir Hamanu attabalkat ana ālāni ša Kati Quaya attarad ālāni ana lā māni appul aqqur ina išātī ašrup tidūkišunu mādāte adūk šallassunu ana lā māni assalla maddattašu amhuršu ana balāṭ napšātiya arāk ūmēya šumʾud šanātiya naṣār kussâm iššiakkūtiya zāʾirīya ana qamê ašṭūteya ana hulluq malkī nakrīya ana šēpīya šuknuše ana Adad bēliya aqīš ṣalam gišnugalli ebbi namri šūquri ša epšētušu ana dagāli lulâ šūturu bunnannûšu ušēpišma ina pān Adad bēliya ušziz enūma Adad bēlī ṣalmu šuātu ina amārišu kīniš lippardâ arāk ūmēya liqbi šumʾud šanātiya litasqar nasāh siliʾti ša zumriya lītam ūmešam
