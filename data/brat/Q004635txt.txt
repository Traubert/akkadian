riao/Q004635
ēkal Šulmanu-ašared šar kiššat nišī rubû iššak Aššur mār Aššur-naṣir-apli šakin Enlil iššak Aššur mār Tukulti-Ninurta šakin Enlil iššak Aššurma šarru baʾʾīt ilāni nišīt īnī Enlil iššakku Aššur šurruhu rubû naʾdu mušteʾʾû ašrāt ilāni ša qereb Ešarra āmeru durgī u šapšāqi mukabbis qaqqadāte ša šadê huršānī māhir bilat igisê ša kalîš kibrāti mupattû ṭūdāte ša eliš u šapliš zikarūti dannu mukabbis kišād ayyābīšu muparrir kiṣir multarhī dāʾiš kullat nakirīšu eṭlu qardu ša ina tukulti Aššur bēlišu mātāti kalîšina kīma gištappi ana šēpīšu ikbusū kāšid tâmdi ša Naʾiri tâmdi ša šulme Šamši u tâmdi ša Amurri ultu Enzi adi Dayani Suhme adi Arṣaškun āl šarrūtišu ša Arame Urarṭaya Gilzani Hubuškia x rapaštu qātī akšud bilat maddattu x ēmessunūti ina 15 palêa 12-šu₂ Puratti ēbir Hatti ana pāṭ gimriša apēl Ahunu mar-Adini adi ummānātišu ilānišu makkūr ēkallišu assuha ana nišī mātiya amnûšu ina ūmešuma Irhulena Mataya Adad-idri Ša-imerišu u 12 šarrāni ša ahat tâmti u ahat Puratti ana emūqī ahāmiš ittaklūma ana epēš qabli u tāhāzi ana irtiya itbûni ina qibīt Aššur bēliya ittišunu amdahiṣ ultu Qarqara adi Dilziau dabdâšunu aškun ana Karduniaš allik ana Babili Barsipa u Cuthah allik nīqīya aqqi ana Kaldi attarad Kaldu ana pāṭ gimrišu apēl ša šarrāni ša Kaldi adi tâmti maddattašunu ina Babili amhur askuppu šuātu Šamaš-bela-uṣur šakin Kalhi ina ēkal Šulmanu-ašared šar māt Aššur bēlišu ana aṣât ūmē ukīn
