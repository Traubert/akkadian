riao/Q005849
Tukulti-Ninurta šar kiššati šarru dannu šar māt Aššur šar šarrāni bēl bēlī malik malikī rubû bēl gimri kāšid multarhī lā māgirī zāʾerūt Aššur nēʾir malkī ša Quti adi Mehri museppih ellet Šubari u mātāt Nairi nesût padāni adi pāṭ Makan šarru dannu lēʾû qabli ša kibrāt 4 arki Šamaš irteʾû anāku mār Šulmanu-ašared šar kiššati šar māt Aššur mār Adad-nerari šar kiššati šar māt Aššurma ina ūmešuma bīt Ištar Aššurite bēltiya ša Ilu-šuma abī rubāʾu ina pāna ēpušuma bītu šū ēnahma anhūssu unekkir qaqqaršu ušešni ina ašri šanîma addi mādiš el mahrî ušāter bīt šahūri u nāmarī ṣīrūti kīma atartima ēpuš bīta šâtu ištu uššēšu adi gabadibbīšu ušeklil ina libbišu parakka ṣīra atmana rašubba ana rimīt Ištar bēltiya ēpuš u narêya aškun rubû arkû anhūssu luddiš šumī šaṭra ana ašrišu lutēr Ištar ikribēšu išemme munekkir šiṭriya u šumiya Ištar bēltī šarrūssu lišgiš kakkašu lišber mutūssu ana rihûti liškun ana qāt nakirēšu lumellišu
