riao/Q004625
Šulmanu-ašared šarru rabû šarru dannu šar kiššati šar māt Aššur mār Aššur-naṣir-apli šarru rabû šarru dannu šar kiššati šar māt Aššur mār Tukulti-Ninurta šarru rabû šarru dannu šar kiššati šar māt Aššurma kāšid ultu tâmdi ša Naʾiri adi tâmdi ša šulmu Šamši Enzi Suhme Dayaeni Urarṭu Muṣaṣiru Gilzanu Hubuške ana pāṭ gimriša Ahuni mar-Adini ša ultu šarrāni abbīya šipṣu u danānu iltakkanu bilat u maddattu ša Aššur bēliya iklû ina šurrat šarrūtiya Til-Barsip āl šarrūtišu assibi mithuṣu ina libbi ālišu aškun ultu pān namurrat kakkīya dannūti iplahma ālišu umaššir ana šūzub napištišu Purattu ēbir Šitamrat ubānāt šadê ša ina ahat Puratte kīma urpati ultu šamê šuqallulat ana dannūtišu iškun ina šanûte šatte arkišu artiddî ubānāt šadê assibi tāhāzi ina libbišu aškun pulhī melamme ša Aššur bēliya ishupšunu assuhšunu Purattu ušēbiršunu ana nišī mātiya amnušunu
