riao/Q004621
Šulmanu-ašared malku dannu itpēšu nišīteni Enlil u Ninurta x x x x-ʾu-u₂-du mūdû x rēʾû kīnu šar kibrāt erbetti pālih ilāni rabûti mār Aššur-naṣir-apli šangû ṣīru ša sikipti lā māgirīšu iltakkanuma nabnītum elletu ša Tukulti-Ninurta ša zāʾirīšu inēruma išpunu abūbāniš ina šurrat šarrūtiya ša ina kussî šarrūti rabîš ūšibu narkabāti ummāniya adkî ina nērebe ša Simesi ērub Aridu āl dannūtišu ša Ninni akšud ina ištēn palêya Puratti ina mīliša ēbir ana tâmdi ša šulme Šamši allik kakkīya ina tâmdi ullil nīqī ana ilāniya aṣbat ana šadê Hamani ēli gušūrē erēni burāši akkis ana Lallar ēli ṣalam šarrūtiya ina libbi ušezziz ina šanê palêya Idiqlat ētebir ana Til-Barsip aqṭirib ālāni ša Ahuni mar-Adini akšud ina ālišu ēsiršu Puratti ina mīliša ēbir Dabigu birtu ša Hatti adi ālāni ša limētušu akšud ina 3 palêya Ahuni mar-Adini ultu pān kakkīya dannūti iplahma Til-Barsip āl šarrūtišu umdaššir Puratti ēbir Ana-Aššur-uter-aṣbat ša šēpī ammâte ša Puratti ša eli Saguri ša amēlê Hattaya Pitru iqabbûšuni ana ramāniya aṣbat ina tayyartiya ina nērebe ša Alzi ērub Alzi Suhme Dayaeni Tumme Arṣaškun āl šarrūtišu ša Arame Urarṭaya Gilzanu Hubuškia akšud ina 4 palêya Puratti ina mīliša ēbir arki Ahuni mar-Adini allik Šitamrat ubān šadê ša ahat Puratti ana dannūtišu iškun ubān šadê assibi aktašad Ahuni adi ilānišu narkabātišu sisêšu mārīšu mārātišu 20 līm 2 līm ummānišu assuhašu ana āliya Aššur ubla ina šattimma šiāti Kullar attabalkat ana Zamua ša bītānî attarad ālāni ša Nikdera Idaya Nikderama akšud ina 5 palêya ana Kašiyari ēli 11 ālāni dannūti akšud Anhitti Šubriaya ina ālišu ēsiršu maddattušu amhuršu ina 6 palêya ana ālāni ša šiddi Balihi aqṭirib Giammu bēl ālišunu idūkū ana Til-turahi ērub makkūršu maʾadū adi sekrēt ēkallišu ašša āla ana ramāniya aṣbat Puratti ina mīliša ēbir maddattu ša šarrāni ša Hatti kalîšunu amhur ina ūmešuma Adad-idri Ša-imerišu Irhulena Amataya adi šarrāni ša Hatti u ahat tâmti ana emūqī ahāmiš ittaklūma ana epēš qabli u tāhāzi ana irtiya itbûni ina qibīt Aššur bēlu rabû bēliya Ninurta rāʾimū šangûtiya ittišunu amdahiṣ dabdâšunu aškun narkabātišunu pēthallašunu unūt tāhāzišunu ēkimšunu 20 līm 9 līm ummānāt tidūkišunu ina kakkī ušamqit sitāt ummānāt ša ina pān kakkī ipparšidu ina Arante atbuk ina 7 palêya ana ālāni ša Habini Til-abnaya allik Til-abni āl dannūtišu adi ālāni ša limētušu akšud adi rēš ēni ša Idiqlat alik kakki Aššur ina libbi ullil nīqī ana ilāni aṣbat naptan hudûtu aškun ṣalam šarrūtiya šurbâ ēpuš tanatti Aššur bēliya alkakāt qurdiya mimma ša ina mātāti ētappašā ina qerbiša ašṭur ina libbi ulziz ina 8 palêa Nabu-apla-iddina šar Karduniaš šadîšu ēmid Marduk-zakir-šumi mārišu kussî aṣṣabat Marduk-bel-usate ahišu duppussû ittišu lū ibbalkit māta malmališ izuzzu Marduk-zakir-šumi ana muhhi Šulmanu-ašared umaʾʾera rakbâšu Šulmanu-ašared ālilu šamru ša tukultašu Ninurta iṣbat harrāna ana māt Akkad alāka aqbi x Me-Turnat akšud x ina 9 palêya šaniutēšu ana māt Akkade allik Barsipa Kute allik nīqī ina Babili Barsipa Kute ēpuš qīšūte ana ilāni rabûti aqīš ana ṣābī kidinni qerēti aškunma lubultu ulabbiš ana Kaldi ūridi ālānišunu akšud maddattu ša šarrāni Kaldi amhur šuribat kakkīya adi tâmdi ša Marratu iqbûšini ishup ina 10 palêya 8-šu₂ Puratti ēbir ālāni ša Sangara Gargamišaya akšud ultu ālāni ša Gargamišaya attumuš ana ālāni ša Arame aqṭirib Arne āl šarrūtišu adi 1 mē ālānišu ša limētešu akšud appul aqqur ina išātī ašrup ina 11 palêa 9-šu₂ Puratti ēbir 97 ālāni ša Sangara 1 mē ša Arame akšud appul aqqur ina išātī ašrup šiddi Hamani aṣbat Iaraqu attabalkat ana ālāni ša Amataya attarad Abtammaku adi 89 ālāni akšud appul aqqur ina išātī ašrup ina ūmešuma Adad-idri Ša-imerišu Irhulena Amataya adi 12 šarrāni ša Hatti ša šiddi tâmdi ana emūqī ahāmiš ittaklūma ittišunu amdahiṣ dabdâšunu aškun ummānāti tidūkišunu ina kakkī ušamqit ina 12 palêa 10-šu₂ Puratti ēbir ana Paqarhubuni allik nišī šadû marṣu iṣṣabtu tidūkišunu adūk šallassunu būšašunu ultu qereb šadê ušērida ina 13 palêa ina nērebe ša Ištarati ērub ana Matiati allik Matiati ana sihirtiša akšud šallassunu būšašunu ašlula ina 14 palêa māti rapaštu ana lā māni adkî itti 1 mē līm x x-ti x ittaklūma x lubulti x ittišunu amdahiṣ dabdâšunu aškun narkabātišunu pēthallašunu aṣēʾ unūt tāhāzišunu ēkimšunu ana šūzub napšātišunu ēliʾu x x x x x x a x x.MEŠ x x x-ni x x x x-ri Ianzu x ina 17 palêa Puratti ēbir maddattu ša šarrāni ša Hatti amhur ana šadê Hamani ēli gušūrī erēni akkisma ana āliya Aššur ubla ina tayyartiya x x x x x x x x x x x x x x ina 18 palêa 16-šu₂ Puratti ēbir Hazaʾ-ilu Ša-imerišu ana gipiš ummānātešu ittakilma ummānišu ana maʾdiš idkâ Saniru ubān šadê ša pūt Labnani ana dannūtišu iškun x im qa x ummānāti tidūkīšu ina kakkī ušamqit 1 līm 1 mē 21 narkabātišu 4 mē 70 pēthallušu itti ušmannišu ēkimšu ana šūzub napšātišu ēli arkišu arteddî ina Dimašqi āl šarrūtišu ēsiršu kirâtišu akkisi kurillašu ina išāti ašrup adi šadê Haurani allik ālāni ana lā māni appul aqqur ina išāti ašrup šallassunu ašlula ana šadê Baʾaliraʾasi ša rēš tâmdi ša pūt Ṣurri allik ṣalam šarrūtiya ina libbi ušezziz maddattu ša Baʾail-manzi Ṣurraya ša Iau mar-Humri amhur ana Labnana lū ēli ṣalam šarrūtiya itti ṣalme ša Tukulti-apil-Ešarra rubû ālik pāniya ušezziz ina 19 palêya 17-šu Puratti ēbir maddattu ša šarrāni ša Hatte amhurma ana Hamani ēli gušūrī erēni burāši akkis x x x x x x x x x x x adūk ina 20 palêa 20-šu₂ Puratti ēbir šarrāni ša Hatti kalîšunu ittiya adkî Hamanu attabalkat ana ālāni ša kateʾi Quaya attarad Lusanda Abarnani Kisuatni ālānišu dannūte adi ālāni ana lā māni ultu rēš ālānišu adi qanni ālānišu akšud tidūkišunu adūk šallassunu ašlula 2 ṣalam šarrūtiya ēpuš tanatti kiššūtiya ina libbi alṭur ištēn ina rēš ālānišu 2-u₂ ina qanni ālānišu ina rēš tâmdi azqup līti u danāni eli Que altakan ina 21 palêya 21-šu₂ Puratti ēbir maddattu ša šarrāni ša Hatti kalîšunu amhur ultu Hatti attumuš šiddi Labnani aṣbat Saniru attabalkat ana ālāni ša Hazaʾ-ilu Ša-imerišu attarad ālāni kalîšunu igdurū šadê ana dannūte iṣṣabtu {URU}ia-x-x x x x {URU}x x x x Danabu Malaha ālāni dannūte ina pilšē nāpilī ṣābīte akšud dīktašunu adūk šallassunu ašlula ālāni appul aqqur ina išātī ašrup Baʾil ša {KUR}x-x x-ra-a-a šēpīya iṣbat maddattušu amhur ṣalam šarrūtiya ina Laruba āl dannūtišu ina ēkuršu ušezziz u maddattu ša Ṣurraya Ṣidunaya Gublaya amhur adi Muṣuruna allik ina 22 palêya 22-šu₂ Puratti ēbir maddattu ša šarrāni ša Hatti kalîšunu amhur ultu Hatti attumuš {KUR}x-in-zi-ni attabalkat maddattu ša Melidaya amhur Timur attabalkat ana ālāni ša Tuatti Tabalaya attarad ālānišunu appul aqqur ina išāti ašrup Tuatti pulhī melamme ša Aššur bēliya ishupušuma ana šūzub napšātišu ina ālišu innisir Artulu āl šarrūtišu altime Kikki mārišu tāhāzi ēdurma šēpīya iṣbat maddattušu amhur ša 20 šarrāni ša Tabali igisûšunu amdahar ana Tunni šadê kaspi ēli ultu Tunni attumuš ana ālāni Puhame Hubušnaya attarad ana Hubušni āl šarrūtišu aqṭirib x x {KUR}ia-u₂-ṣa-x x x x BAD maddattušu amhurma Muli šadê ašnugalli ēli ašnugalli x maʾadū ēpuš x šarrūtiya ina Muli ušezziz ina 23 palêya 23-šu₂ Puratti ēbir maddattu ša Lalla Melidaya attahar ultu Melidi attumuš x {KUR}pa-la-x attabalkat ana x attarad Uetaš x aktašad šallassunu ašlula x ana Tagari x ana irtiya illiku x attahar bilat maddattu x attumuš ana {URU}x aqṭirib pulhī melamme ša Aššur bēliya ishupušunuma āla umaššerū ana šūzub napšātišunu x ālānišunu appul aqqur ina išāti ašrup ša 20 šarrāni ša Tabali igisûšunu amdahar ina 24 palêya Zaba-šaplišu ētebir Hašimur attabalkat ana Namri attarad Ianzu šar Namri ultu pān kakkīya dannūti iplahma ana šūzub napšātišu ēli Sihišalah Bit-Tamul Bit-Šakki Bit-Šedi ālānišu dannūti akšud dīktašunu adūk šallassu ašlula ālāni appul aqqur ina išātī ašrup x x x x ur ri x ana ramāniya aṣbat sippīša akṣur ēkalla šubat šarrūtiya ina libbi addi ina 26 palêya 7-šu₂ Hamanu attabalkat 4-šu₂ ana ālāni ša Kati Quaya allik Tanakun āl dannūtišu ša Tulli alme pulhī melamme ša Aššur bēliya ishupušu uṣṣuni šēpīya iṣbutū līṭīšu aṣbat kaspim hurāṣim parzilli alpī immerī maddattušu amhuršu ultu Tanakun attumuš ana šadê Lamenaš allik nišī igdurū šadû marṣu iṣṣabtu ubān šadê assibi aktašad dīktašunu adūk šallassunu alpīšunu ṣēnīšunu ultu qereb šadê ušērida ālānišunu appul aqqur ina išāti ašrup ana Tarzi allik šēpīya iṣṣabtu kaspim hurāṣim maddattašunu amhur Kirri ahešu ša Kati ana šarrūti ina muhhišunu aškun ina tayyartiya ana Hamani ēli gušūrē erēni akkisī ašša ana āliya Aššur ubla ina 27 palêya narkabāti ummāniya adkî Dayyan-Aššur turtānu rabû ummānāte rapšāte ina pānāt ummāniya ana Urarṭi umaʾʾer ašpur ana Bit-Zamani ittarad ina nērebe ša Ammaš ērub Arṣania ēbir Seduri Urarṭaya išmêma ana gipiš ummānišu maʾdî ittakilma ana epēš qabli tāhāzi ana irtiya itbâ ittišu amdahiṣ dabdâšu aškun pagar qurādīšu ṣēra rapšu umalli pēthallušu maʾadū unūt tāhāzišu ēkimšu ana šūzub napšātišu ana šadê marṣi ēli {URU}un-zu-mu-ni-x x šubat x adi ālāni ša limētušu appul aqqur ina išāti ašrup pulhī melamme šarrūtiya elišunu atbuk ina mētaqtiya x Uraš āl šarrūtišu ša Alsianna akšud x x.MEŠ x {KUR}x x ri x x ālānišu appul x ana x x x x x ana x ana x {GIŠ}GIGIR-x x-šu₂ makkūršu x.MEŠ-šu₂ x x x-MEŠ-šu₂ x x ša a-x x maddattu ša x {KUR}pad-ma-x x x x x x allik x ina nērebe x ina x {URU}x x ina 28 palêya kī ina Kalhi usbakūni ṭēmu uterrūni ša amēlê Patinaya Lubarni bēlišunu idūkū Surri lā bēlī kussâm ana šarrūti ina muhhišunu iššû Dayyan-Aššur turtānu rabû ummānāte rapšāte ina pānāt ummānīya karāšiya umaʾʾer ašpur Puratti ina mīliša ēbir ina Kinalua āl šarrūtišu madaktu aškun Surri lā bēlī kussâm pulhī melammi ša Aššur bēliya ishupušuma mūt šīmtišu illik amēlê Patinaya ultu pān namurrat kakkīya dannūti iplahūma mārī Surri adi ummānāti bēl-hīṭī uṣabbitū ittanūni ummānāti šunūti ina gašīšī urattî Sasi mar-Kuruṣṣa šēpīya iṣbat ana šarrūti ana muhhišunu aškun kaspim hurāṣim annakim siparri parzilli šinni pīri ana lā māni amhuršunūti ṣalam šarrūtiya šurbâ ēpuš ina Kinalua āl šarrūtišu ina bīt ilānišu ušezziz ina 29 palêya ummānāti karāšu umaʾʾer ašpur ana Habhi ēli ālānišunu attapal attaqar ina išāti assarap māssunu abūbāniš ašpun pulhī melamme elišunu atbuk ina 30 palêya kī ina Kalhi usbakūni Dayyan-Aššur turtānu rabû ummānāti rapšāte ina pānāt ummāniya umaʾʾer ašpur Zaba ēbir ina libbi ālāni ša Hubuškia iqṭirib maddattu ša Datana Hubuškaya attahar ultu libbi ālāni ša Hubuškaya attumuš ana libbi ālāni ša Magdubi Madahisaya iqṭirib maddattušu amhur ultu libbi ālāni ša Madahisaya ittumuš ana libbi ālāni ša Udaki Mannaya iqṭirib Udaki Mannaya ultu pān namurrat kakkīya dannūte iplahma Zirta āl šarrūtišu umaššir ana šūzub napšātišu ēli arkišu arteddî alpīšu ṣēnišu būšašu ana lā māni uterra ālāni appul aqqur ina išāti ašrup ultu Mannaš ittumuš ana ālāni ša Šulusunu Harna iqṭirib Masašuru āl šarrūtišu adi ālāni ša limītušu akšud Šulusunu adi mārīšu rēmūtu aškunašu ana mātišu utēršu bilat maddattu sisê ṣimdat nīri elišu aškun ana Paddira iqṭirib maddattu ša Artasari Paddiraya attahar ana Parsua attarad maddattu ša šarrāni ša Parsua ittahar sitāt Parsua lā māgirūte Aššur ālānišunu akšud šallassunu būšašunu ana māt Aššur ubla ina 31 šanātiya šanûtēšu pūru ina pān Aššur Adad akruru ina ūmišuma kī ina Kalhi usbakūni Dayyan-Aššur turtānu rabû ummāniya rupšu ina pānāt ummāniya karāšiya umaʾʾer ašpur ana ālāni ša Data Hubuškaya iqṭirib maddattušu amhuršu ana Zapparia āl dannūtišu ša Muṣaṣira allik Zapparia adi 46 ālāni ša Muṣaṣiraya akšud adi birāte ša Urarṭaya allik ālānišunu appul aqqur ina išāti ašrup ana Gilzani attarad maddattu ša Upu Gilzanaya Mannaya Gaburisaya Harranaya Šašgānaya Andiaya {KUR}x-bi-ra-a-a alpī immerī sisê ṣimdat nīri amhur ana ālāni ša {KUR}x-x-x attarad Pirria Šitiuaria ālānišu dannūti adi 22 ālāni ša limētušu appul aqqur ina išāti ašrup pulhī melamme elišunu atbuk ana ālāni ša Parsuaya illik Puštu Salaḫamanu Kiniḫamanu ālānišu dannūte adi 23 ālāni ša limītušunu akšud tidūkišunu adūk šallassunu ašlula ana Namri attarad pulhī melamme ša Aššur Marduk ishupšunu ālānišunu umašširu ana šadê murṣi ēliʾu 2 mē 50 ālānišunu attapal attaqar ina išāti assarap ina nērebe ša Simesi ina rēš Halman ūrida Ninurta u Nergal ša iššiakkūti irammū būl ṣēri ušatlimanima epīš buʾʾuri iqbûni x x x.MEŠ 6 mē 40 nēšē 40 pīrī x.ANŠE ṣehrūti ina narkabātiya patûti ina qitrub bēliya adūk 28 asūte x adi 5 ayyalī x x x x mē 12 x.MEŠ 51 šahapī x mē 22 x nimerāni 1 senkurrī x 2 līm 2 narkabāti 5 līm 5 mē 42 pēthallu ana emūqī mātiya akṣur
