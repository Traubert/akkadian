riao/Q005794
Šulmanu-ašared šakni Enlil iššak Aššur mār Adad-nerari šakni Enlil iššak Aššur mār Arik-den-ili šakni Enlil iššak Aššur enūma bīt Ištar Aššurite bēltiya ša ina pāna Ilu-šuma iššak Aššur abī mār Šalim-ahi iššak Aššurma eppušuma ušaklilu bītu šū ēnahma Šarru-ken iššak Aššur mār Ikuni iššak Aššurma uddišu itūr ēnahma Puzur-Aššur_III abī iššak Aššur mār Aššur-nerari iššak Aššurma uddiš bītu šū ēnahma Adad-nerari abī iššak Aššur uddiš ina ūmešuma Šulmanu-ašared šakni Enlil iššak Aššur bīta šâtu anša akšer tirātišu u₂-ni-IG u narêya aškun ana arkât ūmē rubû arkû enūma bītu šū ennahuma uddašu narêya u šumī šaṭra ana ašrišu lutēr Aššur ikribēšu išemme munakkir šiṭriya u šumiya Aššur bēlī šarrūssu liskip šumšu u zēršu ina māti luhalliq Ištar bēltī abekte mātišu liškun ina pāni nakrišu ai izziz Adad ina beriq lemutte māssu libriq ana mātišu hušahha liddi
