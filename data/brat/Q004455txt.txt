riao/Q004455
ana Ninurta gešri dandanni ṣīri ašarēd ilāni qurādu šarhu gitmālu ša ina tāhāzi lā iššannanu tībušu apil rēštû hāmim tuqmāte bukur Nudimmud qurād Igigi lēʾû malik ilāni ilitti Ekur mukīl markas šamê u erṣeti pētû nagbē kābisi erṣeti rapašti ili ša ina balušu purussê šamê u erṣetim lā ipparrasu munnarbu ekdu ša lā enû qibīt pîšu ašarēd kibrāti nādin haṭṭi u purussê ana naphar ēpuš ālāni gugallu šamru ša lā uttakkaru siqir šaptišu lēʾû rapšu apkal ilāni muttallu Utulu bēl belē ša kippat šamê u erṣetim qātuššu paqdu šar tamhāri ālilu ša tuqmatu itallu šulluṭu gitmālu bēl nagbē u tâmāti ezzu lā pādû ša tībušu abūbu sāpin māt nakirē mušamqit targīgī ili šarhu ša lā innennû ištiššu nūr šamê erṣetim mušpardû qereb apsî muʾabbit lemnūte mušakniš lā māgirī muhalliq zayyārī ša ina puhur ilāni šumšu ili mamma lā innennû qaʾʾiš balāṭi ili rēmēnû ša sīpûšu ṭābi āšib Kalhi bēlī rabê bēliya Aššur-naṣir-apli šarru dannu šar kiššati šar lā šanān šar kullat kibrāt erbetta Šamšu kiššat nišī nišīt Enlil u Ninurta narām Anim u Dagan kašūš ilāni rabûti šahtu narām libbika rubû megir Enlil ša šangûssu eli ilūtika rabīti iṭībūma tušaršidu palâšu eṭlu qardu ša ina tukulti Aššur bēlišu attallakuma ina malkī ša kibrāt erbetta šāninšu lā išû rēʾû tabrâte lā ādiru tuqumti edû gapšu ša māhira lā išû šar mušakniš lā kanšūtešu ša naphar kiššat nišī ipēlu zikarūti dannu mukabbis kišād ayyābīšu dāʾiš kullat nakirē muparriru kiṣir multarhī ša ina tukulti ilāni rabûti bēlīšu allikuma mātāti kalîšina qātsu akšud huršānī pāṭ gimrišunu ipēluma bilatsunu imhurū ṣābit līṭē šākin lītē eli kalîšina mātāt enūma Aššur bēl nābû šuma mušarbû šarrūtiya kakkašu lā pādâ ana idât bēlūtiya lū itmuh Aššur-naṣir-apli rubû naʾdu pālih ilāni rabûti ušumgallu ekdu kāšid ālāni huršānī pāṭ gimrišunu šar bēlē mulaʾʾiṭ ekṣūte āpir šalummate lā ādiru tuqumti uršanu tizqāru lā pādû murīb anunte šar kal malkī bēl bēlē utullu šar šarrāni išippu naʾdu nibīt Ninurta qardi kašūš ilāni rabûti mutēr gimilli šarru ša ina tukulti Aššur u Šamaš ilāni tiklēšu mēšeriš allikuma šadâni šapṣūte u malkī nakrīšu kīma qanî api uhaṣṣiṣu kullat mātātišunu ana šēpīšu ušekniša zānin nindabê ana ilāni rabûti rubû kēnu ša ana šutēšur parṣē ēkurrāti mātišu pitqudu kayyāna ša epšēt qātīšu u nadān zībīšu ilāni rabûti ša šamê u erṣete irammū šangûssu ina ēkurrāti ana dāriš ukīnu kakkīšunu ezzūte ana širikte bēlūtešu išrukū šalummat kakkīšu melam bēlūtišu eli šarrāni ša kibrāt erbetti ušarrihūšu nakrūt Aššur pāṭ gimrišunu eliš u šapliš ištananuma bilat u maddattu elišunu ukīnu kāšid ayyābūt Aššur šarru dannu šar māt Aššur mār Tukulti-Ninurta iššak Aššur ša kullat zāʾirīšu inīru ina gašīšī urettû pagar gērîšu mārū ša Adad-nerari šakkanakku ilāni rabûti ša sikipti lā māgirīšu iltakkanuma ipēlu gimri liblibbi ša Aššur-dan ša māhāzī upattu ukinnu išrēti ina ūmešuma ina pî ilāni rabûti šarrūti bēlūti kiššūti uṣṣâ šarrāku bēlāku nâdāku ṣīrāku kabtāku šurruhāku ašaredāku uršānāku qarrādāku lābāku u zikarāku Aššur-naṣir-apli šarru dannu šar māt Aššur nibīt Sin migir Anim namad Adad kaškaš ilāni anāku kakki lā pādû mušamqit māt nakrīšu anāku šarru lēʾû qabli šāgiš ālāni u huršānī ašarēd tuqmāte šar kibrāt erbetti munêr ayyābīšu mušharmiṭ kullat nakrīšu šar kiššat kibrāti ša naphar malkī kalîšunu šar mušakmiṣ lā kanšūtešu ša naphar kiššat nišī ipēlu šīmāte annâte ina pî ilāni rabûti uṣṣânimma ana šīmtiya kīniš ukīnu ina biblāt libbiya u tiriṣ qātiya Ištar bēlti irammu šangûtiya lū tamgurānima epēš qabli u tāhāzi libbiša ublama ina ūmešuma Aššur-naṣir-apli rubû naʾdu pālih ilāni rabûti ša biblāt libbišu Enlil ušakšidūšuma naphar malkī lā māgirīšu ikšudu rabītu qāssu kāšid ayyābīšu ša ina ašri namrāṣi uparriru kiṣir multarhī enūma Aššur bēlu rabû nābû šumiya mušarbû šarrūtiya eli šarrāni ša kibrāt erbetti šumī rabîš lušarbû kakkašu lā pādâ ana idi bēlūtiya lušatmih mātāt huršānī dannūti ana pêli šuknuše u šapāri aggiš umaʾʾeranni ina tukulti Aššur bēliya arhī pašqūte šadê marṣūte ina gipiš ummānīya lū attalakma šānin ul ibši ina šurrat šarrūtiya ina mahrî palêya ša Šamaš dayyānu kibrāti ṣulūlišu ṭābi eliya iškunū ina kussî šarrūti rabîš ūšibu haṭṭi murtêʾat nišī ana qātiya ušatmihu narkabāti ummānīya adkî gerrī pašqūte šadê marṣūte ša ana mētiq narkabāti u ummānāti lā šaknu ētiq ana Tumme ālik Libe āl dannūtišunu Surra Abuqu Arura Arube ša ina birīt Urini Aruni Etini šadê dannūte šaknu akšud tidūkišunu maʾdi adūk šallassunu būšašunu alpīšunu ašlula ummānāti igdurū šadû marṣu iṣṣabtu šadû marṣu danniš arkišunu lā ālik šadû kīma ziqip patri parzilli šēssu nādi u iṣṣūri šamê muttaprišu qerebšu lā iʾiru kīma qinni udīni ina qereb šadê dannassunu iškunū ša ina šarrāni abbīya mamma ina qerebšunu lā iṭhū ina 3 ūmē qurādu šadû ihiṭṭa gapšu libbašu tuqumti ubla ēli ina šēpīšu šadû usahhip ihpî qinnašunu puhrišunu uparrir 2 mē ummānāti tidūkišunu ina kakkī ušamqit šallassunu kabitta kīma maršīt ṣēni ašlula dāmīšunu kīma napāsi šadû lū aṣrup sitātešunu hurru natbāku ša šadî ēkul ālānišunu appul aqqur ina išātī ašrup ištu Tumme attumuš ana Habruri attarad maddattu ša Habruri Simesi Simerra Ulmania Adauš Hargaya Harmasaya sisê kūdanī alpī immerī karānī diqārī siparri maddattašunu amhur zabbil kudurri elišunu ukīn kī ina Habruri usbakūni Gilzanaya Hubuškaya melamme ša Aššur bēliya ishupšunu sisê kaspī hurāṣī annakī siparrī diqārī siparri maddattašunu ana muhhiya ublūni ultu Habruri attumuš ana māt nēreb ša Hulunu ana Habhi ša bētānî ētarab Hattu Hataru Ništun Sabidi Metqia Arṣania Tela Halua ālāni ša Habhi ša ina birīt Usu Arua Arardi šadê dannūti šaknu akšud tidūkišunu mādāte adūk šallassunu būšīšunu ašlula ummānāti igdurū ubān aṣītu ša pūt Ništun ša kīma urpati ultu šamê šuqallulat iṣabtū ša ina šarrāni abbīya mamma ina qerebšunu lā iṭhū qurādīya kīma iṣṣūrāt elišunu išeʾʾû 2 mē 1 šūši ummānāti mundahṣīšunu ina kakkī ušamqit qaqqadātišunu akkis ana asîte arṣip sitātešunu kīma iṣṣūri qinni ana kāpi ša šadê iddûni šallassunu būšīšunu ultu qereb šadê ušērida ālāni ša ina qereb huršānī dannūti šaknu appul aqqur ina išātī ašrup ummānāti ammar ultu pān kakkīya ipparšidūni ūrdūni šēpīya iṣabtū bilat maddattu u zabbil kudurri elišunu aškun Bubu mār Babua mār bēl āli ša Ništun ina Arbail akūṣ mašakšu dūru uhallip ina ūmešuma ṣalam bunannîya ēpuš tanatti kiššūtiya ina libbi alṭur ina šadê ēqi ina Aššur-naṣir-apli ina rēš ēni ušezziz ina limme annîma ina Abu UD.24.KAM₂ ina qibīt Aššur Ištar ilāni rabûti bēlīya ultu Ninua attumuš ana ālāni ša šēp Nipur u Paṣate šadê dannūti šaknu lū ālik Atkun Ušhu Pilazi 20 ālāni ša limētušunu akšud tidūkišunu maʾdi adūk šallassunu būšīšunu ašlula ālāni ina išātī qilûti ummānāti ammar ultu pān kakkīya ipparšidūni ūrdūni šēpīya iṣabtū kadurru ēmessunūti ultu ālāni ša šēp Nipur u Paṣate attumuš Idiqlat ētebir ana Katmuhi aqṭirib bilat maddattu ša Katmuhi Muški diqār siparri alpī immerī karānī amhur kī ina Katmuhi usbakūni ṭēmu uterrūni mā Suru ša Bit-Halupe ittabalkat Hamataia šaknušunu idūkū Ahi-iababa mār lā mamman ultu Bit-Adini ublūnišu ana šarrūti ana elišunu iškunū ina rēṣūṭe ša Aššur Adad ilāni rabûti mušarbû šarrūtiya narkabāti ummānīya adkî šiddi Habur aṣbat ina mētaqtiya maddattu maʾdu ša Samanuha-šar-ilani Šadikannaya ša Amil-Adad Qatnaya kaspī hurāṣī annakī diqārī siparri lubultī birmē lubultī kitê attahar ana Suri ša Bit-Halupe aqṭirib pulhi melamme ša Aššur bēliya ishupšunu rabûti šībūt āli ana šūzub napšātišunu ana irtiya uṣṣâni šēpīya iṣbutū mā hadāt dūku mā hadāt balliṭ mā hadāt ša libbakāni ēpuš Ahi-iababa mār lā mammana ša ultu Bit-Adini ublūnišuni ina qāti aṣbat ina gipiš libbiya u šušmur kakkīya āla assibi ummānāti bēl hīṭi gabbu uṣabbitūni ittanūni rabûtiya ana ēkallišu ēkurrātišu ušērib kaspišu hurāṣišu makkūršu būšašu siparri parzillī annakī diqārī siparri taphāni siparri hariâte siparri makkūr siparri maʾdu gišnugalli paššuri īhzi sekrēt ēkallātišu mārātišu šallat ummānāti bēl hīṭi adi makkūrīšunu ilānišu adi makkūršunu aban šadê šūquru narkabtišu rakissu sisê ṣimitti nīrišu hallupti sisê hallupti ummānāti lubultī birmē lubultī kitê šaman ṭābe erēnu riqqī ṭābūti kisitti erēni takiltu argamannu ereqqišu alpīšu ṣēnišu šallassu kabitta ša kīma kakkabāni šamê manûta lā išû ašlula Azi-ili šaknu ša ramāniya elišunu aškun asîtu ina pūt abulšu arṣip rabûti ammar ibbalkitūni akūṣu maškīšunu asîtu uhallip annûte ina libbi asîte umaggigi annûte ina muhhi isīte ina ziqibē uzaqqip annûte ina battubatti ša asîte ina ziqibē ušalbi maʾdūte ina pirik mātiya akūṣu maškīšunu dūrāni uhallip ša ša rēšī ša ša rēši šarrāni bēl hīṭī šīrūšunu ubattiq Ahi-iababa ana Ninua ublašu akūsu mašakšu dūru ša Ninua uhallip līta u danānī eli Laqe altakan kī ina Suri usbakūni maddattu ša šarrāni ša Laqe ana sihirtišunu kaspī hurāṣī annakī siparrī diqārī siparri alpī immerī lubultī birmē lubultī kitê bilat u tāmartu ušātir elišunu aškun ina ūmešuma maddattu ša Haiani Hindanaya kaspī hurāṣī annakī siparrī aban šammu gišnugalli takiltu tāmarāte maddattušu amhur ina ūmešuma ṣalam šarrūtiya šurbâ ēpuš līta u tanatti ina libbi alṭur ina qabli ēkallišu ušezziz narêya ēpuš tanatti gešrūtiya ina libbi šiṭri ina bābišu aškun ina limme šumī šumama ina qibīt Aššur bēlī rabê bēliya u Ninurta irammu šangûtiya ša ina tarṣi šarrāni abbīya šakin Suhi ana māt Aššur lā illikūni Ilu-ibni šakin māti Suhi ana šūzub napšātišu adi ahhīšu mārīšu kaspī hurāṣī maddattušu ana Ninua ana muhhiya lū ubla ina limme annûma ina Ninua usbāku ṭēmu uterrūni mā amēlê māt Aššuraya Hulaya bēl ālišunu ša Šulmanu-ašared šar māt Aššur rubû ālik pāniya ina Halziluha ušaṣbitušuni ittabalkūtu Damdammusa āl šarrūtiya ana aṣbate illikū ina qibīt Aššur Šamaš u Adad ilāni tiklēya narkabāti ummānīya adkî ina rēš ēni Subnat ašar ṣalam ša Tukulti-apil-Ešarra u Tukulti-Ninurta šar māt Aššur abbīya izazzūni ṣalam šarrūtiya abni ittišunu ušezziz ina ūmešuma maddattu ša Izalla alpī immerī karānī attahar ana Kašiyari attabalkat ana Kinabu āl dannūtišu ša Hulaya aqṭirib ina gipiš ummānīya tāhāziya šitmuri āl assibi aktašad 8 mē ummānāti muttahṣīšunu ina kakki ušamqit 3 līm šallassunu ina išātī qilûti kī līṭūte ištēn ina libbišunu balāṭi ul ēzib Hulaya bēl ālišunu balāṭi ina qāti aṣbat pagrīšunu ana isitāte arṣip batūlīšunu batulātešunu ana maqlūte qilûti Hulaya bēl ālišunu akūṣu mašakšu dūru ša Damdammusa uhallip āl appul aqqur ina išātī ašrup Mariri ša limētušunu akšud 50 ummānāti tidūkišunu ina kakkī ušamqit 2 mē šallassunu ina išātī ašrup 3 mē ummānāti ša Nirbi ina mithuṣi ina ṣēri adūk šallassunu alpīšunu ṣēnīšunu uterra Nirbu ša šēp Uhira ahāʾiš iṣbutū ana Tela āl dannūtišunu ērubū ultu Kinabu attumuš ana Tela aqṭirib āl dan danniš 3 dūrāni labi ummānāti ana dūrānišunu dannūte u ummānātišunu mādāte ittaklūma lā ūrdūni šēpīya lā iṣbutū ina mithuṣi u tidūki āl assibi aktašad 3 līm ummānāt tidūkišunu ina kakkī ušamqit šallassunu būšīšunu alpīšunu ṣēnīšunu ašlula šallassunu mādāte ina išātī qilûti ummānāti balṭūti mādāte ina qātē uṣabbita annûte kappīšunu rittīšunu ubattiq annûte appišunu uznišunu rittīšunu ubattiq ša ummānāti mādāte īnīšunu uneppil 1-et isîtu ša balṭūti 1 ša qaqqadāt arṣip ina gupnī ina limēt ālišunu qaqqadātišunu ina libbi uʾil batūlīšunu batulātešunu ana maqlūti qilûti āla appul aqqur ina išātī ašrup akulšu ina ūmešuma ālāni ša Nirbi dūrānišunu dannūte appul aqqur ina išātī ašrup ištu Nirbi attumša ana Tušha aqṭirib Tušha ana eššūte aṣbat dūrišu labēru unakkir ašaršu umessi dannassu akšud dūru eššiš ultu uššēšu adi gabadibbīšu arṣip ušeklil ušarrih ēkallum ana šubat šarrūtiya ina libbi addi dalāti ēpuš ina bābāniša urettê ēkallu šī ultu uššēša adi gabadibbīša arṣip ušeklil ṣalam bunnannîya ša pīli peṣê ēpuš tanatti kiššūtiya šūturte u ilkakāt qurdiya ša mātāt Nairi ētappašu ina libbi šiṭri ina Tušha ušezziz narâ šiṭri ina dūrišu aškun nišī māt Aššur anšāte ša ultu pān sunqi bubūte ana mātāt šaniāte ana Šubre ēliʾūni uterrašunu ina Tušha ušaṣbitsunu ālu šuātu ana ramēniya aṣbat ê tibnī ša Nirbi ina libbi ašpuk sitāt Nirbi ša ultu pān kakkīya ipparšidūni ūrdūni šēpīya iṣbutū ālānišunu bītātišunu naṭûte ušaṣbissunu bilat u maddattu sisê kūdanī alpī immerī karānī diqārī siparri zabbil kudurri eli ša pān ušātir ana ālišunu aškun mārīšunu kī līṭūte aṣbat kī ina Tušha usbakūni maddattu ša Amme-baʾli mar-Zamani An-hiti Šubriaya ša Labṭuri mār Ṭupusi Nirdun u maddattu ša Urume ša bītāni ša šarrāni ša mātāt Nairi narkabāti sisê kūdanī kaspī hurāṣī diqār siparri alpī immerī karānī maddattašunu amhur zabbil kudurri eli mātāt Nairi altakan ina tayyartiya ša mātāt Nairi Nirbu ša libbi Kašiyari ittabalkat 9 ālānišunu utaššerū ana Išpilipria āl dannūtišunu u šadû marṣu ittaklūma ubānāt šadê assibi aktašad ina qereb šadî danni tidūkišunu adūk dāmīšunu kīma napāsi šadû lū aṣrup sitātešunu hurru natbāku ša šadê lū ēkul šallassunu būšašunu ašlula qaqqadāt muqtablīšunu unekkis dimtu ina rēš ālišunu arṣip batūlīšunu batulātešunu ana maqlūti qilûti ina nērebē ša Buliyani ētarba šiddi Luqia aṣbata ina mētaktiya ālāni ša Habhi ša ina nērebē aktašad tidūkišunu mādāte adūk šallassunu ašlul ālāni ina išātī assarap ana Ardupa attaṣiya ina ūmešuma maddattu ša Ahi-ramu mar-Iahiri ša Zallaya mar-Bahiani Hattaya u šarrāni ša Hanigalbat kaspī hurāṣī annakī diqār siparri alpī immerī sisê maddattašunu amhur ina limme Aššur-iddin ṭēmu uterrūni mā Nur-Adad Nasikku ša Dagara ittabalkat Zamua ana sihirtišu ahāʾiš iṣbutū nērubu ša Babite dūru irṣipū ana epēš qabli u tāhāzi ana libbiya itbûni ina tukulti Aššur bēlī rabê bēliya u urigalli allik mahriya ina kakkī ezzūte ša Aššur bēlī išruka ana ayyâši kakkī ummānīya adkî ana nērebē ša Babite ālik ummānāti ana gipiš ummānātišunu ittaklūma tāhāzi ēpušu ina emūqī ṣīrūti ša urigalli ālik pāniya ittešunu amdahiṣ dabdâšunu aškun puhrišunu uparrir 1 līm arbaʾu mē 1 šūši ummānāti mundahṣīšunu ina nērebī adūk Uze Berutu Lagalaga āl dannūtišunu adi 1 mē ālāni ša limētušunu akšud šallassunu maršīssunu alpīšunu ṣēnīšunu ašlula Nur-Adad ana šūzub napšātišu ana šadê marṣi ēli 1 līm 2 mē ummānātišunu assuha ištu Dagara attumuš ana Bara aqṭirib Bara aktašad 3 mē 20 ummānāti tidūkišunu ina kakkī ušamqit alpīšunu ṣēnīšunu šallassunu kabti uterra 3 mē ummānātišunu assuha ina Tašritu UD.15.KAM₂ ultu Kalzi attumuš ana nērebē ša Babite ērub ultu Babite attumuš ana Niṣir ša Lullu Kiniba iqabbûšuni aqṭirib Bunasi āl dannūtišunu ša Muṣaṣina 30 ālāni ša limētušu akšud ummānāti igdurū šadû marṣu iṣṣabtu Aššur-naṣir-apli qurādu arkišunu kīma iṣṣūrāt išeʾʾû ina šadê Niṣir pagrīšunu ašpuk 3 mē 26 muqtablīšunu unappiṣ sisêšu ēkimšu sitātešunu hurru natbāku ša šadê ēkul 7 ālāni ša libbi Niṣir ša ana dannūtišunu iškunū akšud tidūkišunu adūk šallassunu būšīšunu alpīšunu ṣēnīšunu ašlul ālāni ina išātī ašrup ana ušmanniyama uterra bêdāk ultu ušmanni annītema attumuš ana ālāni ša ṣēri Niṣir ša ašaršunu mamma lā ēmuru ālik Larbusa āl dannūtišu ša Kirtiara 8 ālāni ša limētušu akšud ummānāti igdurū šadû marṣu iṣṣabtu šadû kīma ziqip patri šēssu nādi šarru ultu ummānātišu arkišunu ēli ina qereb šadê pagrīšunu addi 1 mē 72 ummānāti tidūkišunu adūk ummānāti mādāte ina kāpi ša šadê ašpuk šallassunu būšīšunu alpīšunu ṣēnīšunu uterra ālāni ina išātī ašrup qaqqadātišunu ina gupnī ša šadê eʾil batūlīšunu batulātešunu ana maqlūte qilûti ina ušmanniya uterra bêdāk ina ušmanni annītema aktuʾaš 1 mē 50 ālāni ša Larbusaya Dur-Lullumaya Bunisaya Baraya tidūkišunu adūk šallassunu ašlul ālāni appul aqqur ina išātī ašrup 50 ummānāti ša Baraya ina mithuṣi ina ṣēri adūk ina ūmešuma šarrāni ša Zamua ana sihirtišunu pulhi melamme ša Aššur bēliya ishupšunu šēpīya iṣbutū sisê kaspim hurāṣim amhur mātu gabbi ša pâ ištēn ušaškin sisê kaspim hurāṣim ê u tibni kadurru ēmessunūti ultu Tukulti-Aššur-aṣbat attumuš šēp Nispi aṣbat kal mūši arteddî ana ālāni ša ašrišunu rūqu ša birīt Gamru Edinu šaknu ša Nur-Adad ana dannūtišu iškun ālik Berutu akšud ālāni ina išātī qilûti ina limme Miqti-adur ina Ninua usbakūni ṭēmu uterrūni mā Ameka Araš-tua maddattu u kadurru ša Aššur bēliya lū iklû ina qibīt Aššur bēlī rabê bēliya u urigalli ālik pāniya ina Simanu UD.1.KAM₂ šalāšītešu ana Zamua aškuna dikûtu pān narkabāti u ummānīya lā adgul ultu Kalzi attumuš Zaba šapliti ētebir ina šadî nērebī ša Babite ērub Radanu ētebir ina šēp šadê Simaki kal ūmēya aktuʾaš alpī immerī karānī maddattu ša Dagara attahar ultu šēp Simaki narkabāti dannūtu pīthallu ašaressu issiya asseqe mūšu adi nāmarī arteddî Turnat ētebir ina mithar sānte ana Ammali āl dannūtišu ša Araš-tua aqṭirib ina mithuṣi tidūki āl assibi aktašad 8 mē ummānāti mundahṣīšunu ina kakkī ušamqit pagrīšunu sūqi ālišunu umalli dāmīšunu bītātišunu aṣrup ṣābī mādāte balṭūti ina qātē uṣabbita šallassunu mādāte ašlula ālāni appul aqqur ina išātī ašrup Hudun adi 30 ālāni ša limētušu akšud dīktašunu adūk šallassunu alpīšunu ṣēnīšunu ašlula ālānišunu appul aqqur ina išātī qilûti batūlīšunu batulātišunu ana maqlūte qilûti Kiṣirtu āl dannūtišu ša Ṣabini adi 10 ālāni ša limētušu akšud tidūkišunu adūk šallassunu ašlula ālāni ša Baraya ša Kirtiara ša Duraya ša Bunisaya adi nēreb ša Hašmar appul aqqur ina išātī ašrup ana tīli u karmē utēr ultu libbi ālāni ša Araš-tua attumuš ina nēreb ša birīt Lara Bidirgi šadê marṣūte ša ana mētiq narkabāti u ummānāte lā šaknu ētarba ana Zamri āl šarrūtišu ša Ameka Zamuaya aqṭirib Ameka ultu pān kakkīya dannūti tāhāziya šitmuri iplahma šadî marṣu iṣbat makkūr ēkallišu narkabtišu ašša ultu Zamri attumuš Lallu ētebir ana šadê Etini eqli namrāṣi ša ana mētiq narkabāti u ummānāt lā šaknu ša ina šarrāni abbīya mamma ina qerebšu lā iṭhū ālik šarru ultu ummānāti ana šadê Etini illima makkūršu būšīšu unūt siparri maʾdu taphi siparri diqār siparrī sapli siparri zūqāte siparri niṣirti ēkallišu bīt nakkamtešu ultu qereb šadê ašša ana ušmanniya uterra bêdāk ina rēṣūṭe ša Aššur u Šamaš ilāni tiklēya ultu ušmanni annītema attumuš arkišu aṣbat Edir lū ēbir ina birti Su Elaniu šadê dannūti tidūkišunu mādāte adūk makkūršu būšašu taphi siparri diqār siparri sapli siparri namziāte siparri unūt siparrī mādāte paššuri hurāṣi īhzi alpīšu ṣēnišu šallassu kabitta ultu šēp šadê Elaniu ašlul sisêšu ēkimšu Ameka ana šūzub napšātišu ana Sabua ēli Zamru Arasidku Ammaru Parsindu Iritu Suritu āl dannūtišu adi 1 mē 50 ālāni ša limētušu appul aqqur ina išātī ašrup ana tīlu u karmē utēr kī ina pūt Parsindi usbakūni pīthallu kallāpu ana šubte ušēšib 50 mundahṣīšu ša Ameka ina ṣēri adūk qaqqadātišunu akkis ina gupnī ša tarbaṣi ēkallišu eʾil 20 ummānāti balṭūti ina qāti uṣabbita ina dūri ēkallišu umaggigi ultu Zamri pīthallu kallāpu issiya asseqe ana ālāni ša Ata Arzizaya ša ina šarrāni abbīya mamma ina qerebšunu lā iṭhū ālik Arzizu Arsindu āl dannūtišu adi 10 ālāni ša limētušu ša ina Nispi šadî marṣi šaknu akšud dīktašunu adūk ālāni appul aqqur ina išātī qilûti ana ušmanniyama atūra ina ūmešuma siparrī tabbili siparri kammāte siparri šāriāte maddattu ša Sipirmena ša kīma sinnišāti ṣaprūni amhur ultu Zamri attumuš ana Lara māt marṣi ša ana mētiq narkabāti ummānāt lā šaknu ina kalabbāte parzilli akkis ina akkul erî aqqur narkabāti ummānāti ušētiq ana Tukulti-Aššur-aṣbat ša Lullu Arrakdi iqabbûšuni attarad šarrāni ša Zamua ana sihirtišunu ultu pān namurrat kakkīya u šurbat bēlūtiya ēdurma šēpīya iṣbutū bilat maddattu kaspī hurāṣī annakī siparrī diqārī siparri lubultī birmē sisê alpī immerī karānī eli ša pān ušātir elišunu aškun kadurrašunu ina Kalhi ēpuš kī ina Zamua usbakūni Hudunaya Hartišaya Hubuškaya Gilzanaya pulhi melamme ša Aššur bēliya ishupšunū bilat maddattu kaspim hurāṣim sisê lubultī birmē alpī immerī karānī ana eliya ublūni nišī ammar ultu pān kakkīya ipparšidu ana šadâni ēliʾūni arkišunu allik ina birīt Aziru Simaki ūšibuni Mesu ana dannūtišunu iškanūni Azira appul aqqur ultu birīt Simaki adi Turnat pagrīšunu atbuk 5 mē muqtablīšunu unappiṣ šallassunu kabitta ašlul ālāni ina išātī ašrup ina ūmešuma ina Zamua Atlila ša Sibir šar Karduniaš iṣbatušuni iʾabta ana tīli u karmē uterra Aššur-naṣir-apli šar māt Aššur ana eššūte iṣbat dūrišu almi ēkalla ana šubat šarrūtiya ina libbi addi ussim ušarrih eli ša pān ušātir ê tibnī ša šadî kalāma ina libbi ašpuk Dur-Aššur šumšu abbi ina Simanu UD.1.KAM₂ ina limme Ša-ilima-damqa narkabāti ummānīya adkî Idiqlat ētebir ana Katmuhi ētarab ēkalla ina Til-uli ušarri maddattu ša Katmuhi attahar ultu Katmuhi attumuš ina nēreb ša šadî Ištarate ētarab ina Kibaki assakan bêdāk alpī immerī karānī diqār siparrī maddattu ša Kibaki attahar ultu Kibaki attumuš ana Matiati aqṭirib Matiatu adi kaprāniša akšud 2 līm 8 mē ummānāti tidūkišunu ina kakkī ušamqit šallassunu maʾdi ašlul ummānāti ammar ultu pān kakkīya ipparšidūni šēpīya iṣabtū ālānišunu ušaṣbissunu bilat maddattu urāsī udannin elišunu aškun ṣalam bunnannîya ēpuš lītāt kiššūtiya ina libbi alṭur ina Matiati ušezziz ultu Matiati attumuš ina Zazabuha assakan bêdāk maddattu ša Habhi alpī immerī karānī diqār siparrī taphi siparrī qurpissi siparri attahar ultu Zazabuha attumuš ina Irsia assakan bêdāk Irsia ina išātī qilûti maddattu ša Sura alpī immerī karānī diqār siparri ina Irsia attahar ultu Irsia attumuš ina libbi Kašiyari assakan bêdāk Madaranzu 2 ālāni ša limētušu akšud tidūkišunu adūk šallassunu ašlul ālāni ina išātī ašrup šeš ūmāte ina libbi Kašiyari šadî danni eqli namrāṣi ša ana mētiq narkabāti u ummānāt lā šaknu šadû ina kalabbāti parzilli akkis ina akkul erî aqqur narkabāti u ummānāt ušētiq ina ālāni ša šiddi hūliya šakin libbi Kašiyari alpī immerī karānī diqār siparri qurpissi siparri attahar Kašiyaru attabalkat šaniātešu ana mātāt Nairi attarad ina Šigiša assakan bêdāk ultu Šiengiša attumuš ana Madara āl dannūtišu ša Labṭuri mār Ṭupusi aqṭirib āl dan danniš arbaʾu dūrāni labe āl assibi ultu pān kakkīya dannūti iplahūma makkūrīšunu būšašunu mārīšunu ana šaprāte amhuršunu ana šūzub napšātišunu uššeršunu bilat maddattu urāsī elišunu aškun ālāni appul aqqur ana tīlu u karmē utēr ištu Madara attumuš ana Tušhan ētarab ēkalla ina Tušhan ušarri maddattu ša Nirdun sisê kūdanī diqār siparri qurpissi siparri alpī immerī karānī ina Tušhan attahar 1 šūši ālāni dūrāni dannūte ša šēp Kašiyari ša Labṭuri mār Ṭupusi appul aqqur ana tīli u karmē utēr ina tukulti Aššur bēliya ultu Tušhan attumuš narkabāti dannūtu pīthallu rēssu issiya asseqe ina raksūte Idiqlat ētebir kal mušīti arteddî ana Pitura āl dannūtišunu ša Dirraya aqṭirib āl marṣu danniš 2 dūrāni labi kirhušu kīma ubān šadê šaqî ina emūqī ṣīrūti ša Aššur bēliya ina gipiš ummānīya tāhāziya šitmuri ittišunu amdahiṣ ina 2 ūmē lām Šamaš napāhi kīma Adad ša rihṣi elišunu ašgum nablu elišunu ušazanin ina šipṣi u danāni mundahṣīya kīma Anze elišunu išeʾʾû āl aktašad 8 mē ummānāti mundahṣīšunu ina kakkī ušamqit qaqqadātišunu akkis ummānāti balṭūti mādāte ina qāti uṣabbita sitātišunu ina išātī ašrup šallassunu kabitta ašlul asîtu ša balṭūti ša qaqqadāt ina pūt abulšu arṣip 7 mē ummānāti ina pūt abulšunu ana ziqipī uzaqqip ālāni appul aqqur ana tīlu u karmē utēr batūlīšunu batulātišunu ana maqlūte qilûti Kukunu ša pî nēreb ša šadê Matni akšud 7 mē ummānāti tidūkišunu ina kakkī ušamqit šallassunu maʾdi ašlul 50 ālāni ša Diriya akšud tidūkišunu adūk šallassunu ašlul 50 ummānāti balṭūti uṣabbita ālāni appul aqqur ina išātī ašrup melam bēlūtiya elišunu atbuk ultu Pitura attumša ana Arbakki Habhi ša bētānî attarda ultu pān melamme šarrūtiya iplahūma ālānišunu dūrānišunu uššerū ana šūzub napšātišunu ana Matni šadî danni ēliʾu arkišunu arteddî 1 līm ummānāt muqtablīšunu ina qereb šadê marṣi unappiṣ dāmīšunu šadû aṣrup pagrīšunu hurru natbāku ša šadê umalli 2 mē ummānāti balṭūti ina qāti uṣabbita kappīšunu ubettiq 2 līm šallassunu ašlul alpīšunu ṣēnīšunu ana lā mēni uterra Iyaia Salaniba ālāni dannūti ša Arbaki akšud tidūkišunu adūk šallassunu ašlul 2 mē 50 ālāni ša dūrānišunu dannūti ša mātāt Nairi appul aqqur ana tīli u karmē utēr eṣēda mātišunu eṣīdi ê u tibnī ina Tušha atbuk Amme-baʾla mar-Zamani rabûtišu ibbalkitūšuma idūkūšu ana turri gimilli ša Amme-baʾla ālik ultu pān namurrat kakkīya u šuribat bēlūtiya ēdurma narkabāti rakissu hallupti ummānāti sisê arbaʾu mē 1 šūši sisê ṣimdat nīrišu 2 bilat kaspī 2 bilat hurāṣī 1 mē bilat annakī 1 mē bilat siparrī 3 mē bilat parzillī 1 mē diqār siparri 3 līm kappi siparri sapli siparri agannāte siparri 1 līm lubultī birmē kitê paššuri pitnu nēmattu šinnī hurāṣī uhhuzūte niṣirti ēkallišu 2 līm alpī 5 līm immerī ahāssu itti nudnîša maʾdi mārāt rabûtišu itti nudnīšina maʾdi amhur Aššur-naṣir-apli šarru rabû šarru dannu šar kiššati šar māt Aššur mār Tukulti-Ninurta šarri rabê šarri danni šar kiššati šar māt Aššur mār Adad-nerari šar rabê šarri danni šar kiššati šar māt Aššurma eṭlu qardu ša ina tukulti Aššur bēlišu attallakuma ina malkī ša kibrāt erbetta šāninšu lā īšû šarru ša ištu ebertān Idiqlat adi Labnana u Tamti-rabiti Laqe ana sihirtiša Suhi adi Rapiqi ana šēpīšu ušekniša ištu rēš ēni Subnat adi Nirib ša bītāni qāssu akšud ultu māt nērebē ša Habruri adi Gilzani ultu ebertān Zaba šapliti adi Til-Bari ša ellān Zaban ultu Til-ša-Abtani adi Til-ša-Zabdani Hirimu Harutu birāte ša Karduniaš ana miṣri mātiya utēr u rapšāte mātāt Nairi ana pāṭ gimriša apēl Kalhu ina eššūte aṣbat tīli labēru unakkir adi eli mê lū ušappil 1 mē 20 tikpī ana mušpali luṭabbî bīt Ninurta bēliya ina qerebšu lū addi enūma ṣalam Ninurta šuātum ša ina pān lā bašû ina hissat libbiya lamassi ilūtišu rabīte ina dumuq aban šadê u hurāṣi hūšē lū ēpušuni ana ilūtiya rabīte ina Kalhi lū amnûšu isinnātešu ina Šabaṭu u Ululu lū aškun ēkurru šī nalabâna lū akṣur parak Ninurta bēliya ina qerebša lū ušarrihi bīt Šarrat-niphi Sin u Gula ṣalam Ea-šarru ṣalam Adad gugal šamê erṣete lū addi ina Simanu UD.22.KAM₂ limme Dagan-bela-uṣur ultu Kalhi attumuš Idiqlat ētebir ina šēp ammâte ša Idiqlat maddattu maʾdu attahar ina Tabite assakan bêdāk ina Duʾuzu UD.6.KAM₂ ultu Tabite attumuš šiddi Harmiš aṣbat ina Magarisi assakan bêdāk ultu Magarisi attumuš šiddi Habur aṣbat Šadikanni assakan bêdāk maddattu ša Šadikanni kaspim hurāṣim annakī diqār siparrī alpī immerī attahar ultu Šadikanni attumuš ina Qatni assakan bêdāk maddattu ša Qatnaya attahar ultu Qatni attumuš ina Dur-katlimme assakan bêdāk ultu Dur-katlimme attumuš ina Bit-Halupe assakan bêdāk maddattu ša Bit-Halupe kaspim hurāṣim annakī diqār siparrī lubultī birmē kitê alpī immerī attahar ultu Bit-Halupe attumuš ina Sirqi assakan bêdāk maddattu ša Sirqiaya kaspim hurāṣim annakī diqārī alpī immerī attahar ultu Sirqi attumuš ina Ṣupri assakan bêdāk maddattu ša Ṣupraya kaspī hurāṣī annakī diqārī alpī immerī attahar ultu Ṣupria attumuš ina Naqarabani assakan bêdāk maddattu ša Naqarabani kaspī hurāṣī annakī diqārī alpī immerī attahar ultu Naqarabani attumuš ina pūt Hindani assakan bêdāk Hindanu ina šēp ammâte ša Puratte ṣalî maddattu ša Hindanaya kaspi hurāṣī annakī diqārī alpī immerī attahar ultu Hindani attumuš ina šadê ina muhhi Puratte assakan bêdāk ultu šadê attamuš ina Bit-Šabaya ina pūt Haridi assakan bêdāk Harudu ina šēp ammâte ša Puratte ṣalî ultu Bit-Šabaya attumuš ina rēš Anat assakan bêdāk Anat ina qabalti Puratte ṣalî ultu Anat attumuš Suru āl dannūtišu ša Kudurru šakin māti Suhi assibi ana ummānāt Kašši rapšāte ittikilma ana epēš qabli u tāhāzi ana libbiya itbâ āla assibi ina 2 ūmē mithuṣu ina libbe aškun ultu pān kakkīya dannūte Kudurru ultu 70 ṣābūšu ana šūzub napšātišu ana Puratte imqut āla aktašad 50 pīthallu adi ummānāti ša Nabu-apla-iddina šar Karduniaš Zabdanu ahišu adi 3 līm ummānāt tidūkišunu Bel-aplu-iddina bārê ālik pān ummānātišunu ittišunu ina qāti uṣabbita ummānāti maʾdūte ina kakkī ušamqit kaspi hurāṣī annakī diqārī abni šadî šūquru makkūr ēkallišu narkabātišu sisê ṣimdat nīrišu hallupti ummānāti hallupti sisê sekrēt ēkallišu šallassu kabitta ašlul āla appul aqqur līti u danāni eli Suhi aškun pulhat bēlūtiya adi Karduniaš akšud šuribat kakkīya Kaldu usahhip eli šadâni ša ahat Puratte namurrati atbuk ṣalam bunnannîya ēpuš līti u danānī ina libbi alṭur ina Suri ušezziz Aššur-naṣir-apli šarru ša tanattašu danānu kayyamānuma ana huribte tarruṣu panūšu ana ši-tap-ru-šu₂ hutennišu iṣâha libbišu ina Kalhi usbāku ṭēmu uterrūni mā amēlê Laqaya Hindanu Suhi ana sihirtišunu ittabalkutu Purattu ētabru ina Simanu UD.18.KAM₂ ištu Kalhi attumuš Idiqlat ētebir huribtu aṣabta ana Suri ša Bit-Halupe aqṭirib eleppēti ša ramēniya ina Suri ētappaš ana rēš Puratte aṣbat adi hinqi ša Puratte attarid ālāni ša Henti-ili Azi-ili Laqaya akšud tidūkišunu adūk šallassunu ašlul ālāni appul aqqur ina išātī ašrup ina gerriyama assuhra ultu piāte ša Habur adi Ṣibate ša Suhi ālāni ša šēp annâte ša Puratte ša Laqe ša Suhi appul aqqur ina išātī ašrup ebūra eṣīdi arbaʾu mē 70 ummānāti tidūkišunu ina kakkī ušamqit 30 balṭūti uṣabbita ina ziqibē uzeqqibe ina eleppēti ša ēpušuni eleppēti ša dušê ša ina hūli ištūniš idūlani ina Haridi Purattu lū ēbir Suhaya Laqaya Hindanaya ana gipiš narkabātišunu ummānātišunu emūqīšunu ittaklūma šeš līm ummānātišunu idkûni ana epēš qabli u tāhāzi ana irtiya itbûni ittešunu amdahiṣ dabdâšunu aškun narkabātišunu aṣīʾi šeš līm 5 mē muqtablīšunu ina kakkī ušamqit sitātešunu ina ṣummê ina mudabiri Purattu ēkul ultu Haridi ša Suhi adi Kipina ālāni ša Hindanaya ša Laqaya ša šēp ammâte akšud tidūkišunu adūk šallassunu ašlul ālāni appul aqqur ina išātī ašrup Azi-ili Laqaya ana idīšu ittikilma ina Kipina nēpiri lū iṣbat ittišunu amdahiṣ ištu Kipina apiktašu aškun 1 līm ummānāt tidūkīšu adūk narkabātišu aṣīʾi šallassu mādāte ašlul ilānišu uterra ana šūzub napšātišu šadû marṣu Bisuru ša rēš Puratte lū iṣbat ina 2 ūmē arkišu arteddî sitāt ummānātišu ina kakkī ušamqit rēhtašunu šadû Purattu lū ēkul adi Dummete Azmu ālāni ša mar-Adini ardišu sitāt ummānātišu ina kakkī ušamqit šallassu kabitta alpīšu ṣēnišu ša kīma kakkabāni šamê menûta lā īšû ašlul ina ūmešuma Ila Laqaya narkabātišu rakissu 5 mē ummānātišu lū assuha ana mātiya Aššur ubla Dummutu Azmu akšud appul aqqur ina išātī ašrup ina hinqi ša Puratte attiṣi ina gerriyama assuhra Azi-ili ultu pān kakkīya dannūti ana šūzub napšātišu ēli Ila Nasikku ša Laqe ummānātišu narkabātišu ṣimdassu assuha ana āliya Aššur ubla Hemti-ili Laqaya ina ālišu ēsiršu ina tukulti Aššur bēliya ultu pān kakkīya dannūti tāhāziya šitmuri emūqīya gitmālāti iplahma makkūr ēkallišu kaspim hurāṣim annakī siparrī diqār siparri lubultī birmē šallassu kabitta amhurma bilat maddattu eli ša pān ušāter elišunu aškun ina ūmešuma 40 rīmāni dannūti ina šēp ammâte ša Puratte adūk 8 rīmī balṭūti ina qāti aṣbat 20 lurmī adūk 20 lurmī balṭūti ina qāti uṣabbita 2 ālāni ina eli Puratte addi 1 ina šēp annâte ša Puratti Kar-Aššur-naṣir-apli šumšu abbi 1 ina šēp ammâte ša Puratte Nebarti-Aššur šumšu abbi ina Simanu UD.20.KAM₂ ultu Kalhi attumuš Idiqlat ētebir ana Bit-Adini allik ana Kaprabi āl dannūtišunu aqṭirib āl dan danniš kīma urpati ultu šamê šuqallula ummānāti ana ummānātišunu mādāte itdaklūma lā ūrdūni šēpīya lā iṣbutū ina qibīt Aššur bēlī rabê bēliya u urigalli ālik mahriya āl assibi ina pilšē nāpilī ṣābīte āla aktašad tidūkišunu mādāte adūk 8 mē muqtablīšunu unappiṣ šallassunu būšašunu ašlula 2 līm 5 mē ummānātišunu assuha ina Kalhi ušaṣbit ālāni appul aqqur ina išātī qilûti akulšu pulhi melamme Aššur bēliya eli Bit-Adini altakan ina ūmešuma maddattu ša Ahuni mar-Adini ša Habini Til-abnaya kaspī hurāṣī annakī siparrī lubultī birmē kitê gušūrī erēni niṣirti ēkallišu amhur līṭišunu aṣbat rēmūtu aškunašunu ina Ayyaru UD.8.KAM₂ ultu Kalhi attumuš Idiqlat ētebir ana Gargamiš ša Hatte aṣbat arhu ana Bit-Bahiani aqṭirib maddattu ša mar-Bahiani narkabāti rakissu sisê kaspī hurāṣī annakī siparrī diqār siparri amhur narkabāti pīthallu zūku ša mar-Bahiani issiya asseqe ultu Bit-Bahiani attumuš ana Azalli aqṭirib maddattu ša Addaʾime Zallaya narkabāti rakissu sisê kaspī hurāṣī annakī siparri diqār siparri alpī immerī karānī attahar narkabāti pīthallu zūku issiya asseqe ultu Azalli attumuš ana Bit-Adini aqṭirib maddattu ša Ahuni mar-Adini kaspī hurāṣī annakī siparri diqārī siparri paššuri šinnī erši šinnī pitnī šinnī kussī šinnī kaspim hurāṣim uhhuzī šemerī hurāṣi saʾuri hurāṣi ša tamlīte gāgi hurāṣi patri hurāṣi alpī immerī karānī maddattašu amhur narkabāti pīthallu zūku ša Ahuni issiya asseqe ina ūmešuma maddattu ša Habini Til-abnaya arbaʾu manê kaspī arbaʾu mē immerī amhuršu 10 manê kaspī ina šumī 1.KAM₂-šu₂ maddattu ina elišu aškun ultu Bit-Adini attumuš Puratti ina mīliša ina eleppēti dušê lū ēbir ana Gargamiš aqṭirib maddattu ša Sangara šar Hatte 20 bilat kaspi saʾuri hurāṣi šemer hurāṣi patrāt hurāṣi 1 mē bilat siparri 2 mē 50 bilat parzillī taphī siparri hariâte siparri narmakāte siparri kinūnu siparri unūt ēkallišu mādāte ša šuqultaša lā ṣabtat eršī taskarinnī kussī taskarinnī paššurī taskarinnī šinnī uhhuzī 2 mē batultī lubultī birmē kitê argamanni argamanni gišnugalli šinnī pīrī narkabat ebbītu nēmatti hurāṣi ša tamlīte simat šarrūtišu amhuršu narkabāti pīthallu zūku ša Gargamiš issiya asseqe šarrāni ša mātāt kalîšunu ana eliya ūrdūni šēpīya iṣṣabtu līṭišunu aṣbat pānātuya uktilu ana Labnana illikū ultu Gargamiš attumuš ina birīt Minzigani Hamurga aṣbat Ahanu ana šumēliya utaššir ana Hazazi ša Lubarna Patinaya aqṭirib hurāṣī lubultī kitê attahar ētiq Apre ētebir assakan bêdāk ultu eli Apre attumuš ana Kunulua āl šarrūtišu ša Lubarna Patinaya aqṭirib ultu pān kakkī ezzūte tāhāziya šitmuri iplahma ana šūzub napšātišu šēpīya iṣbat 20 bilat kaspi 1 bilat hurāṣi 1 mē bilat annakī 1 mē bilat parzillī 1 līm alpī 10 līm immerī 1 līm lubultī birmē kitê nēmatti taskarinnī ša tamlīte uhhuzāte eršī taskarinnī eršī ša tamlīte uhhuzī paššurī šinnī taskarinnī mādāte unūt ēkallišu mādāte ša šuqultaša lā ṣabtat 10 nārāti mārat ahišu ultu nudunniša maʾdî pagūtu rabītu iṣṣūrāt rabûti maddattušu amhuršu ana šuāšu rēmūtu aškunašu narkabāti pīthallu zūku ša Patinaya issiya asseqe līṭēšu aṣbat ina ūmešuma maddattu ša Gusi Iahanaya kaspim hurāṣim annakī x alpī immerī lubultī birmē kitê attahar ultu Kunulua āl šarrūtišu ša Lubarna Patinaya attumuš Arantu ētebir ina eli Arante assakan bêdāk ultu eli Arante attumuš ina birīt Iaraqi Iahturi aṣbat {KUR}x-ku attabalkat ina muhhi Sangurra assakan ultu eli Sangurra attumuš ina birīt Saratini Qalpani aṣbat ina eli x-ba-meš assakan ana Aribua āl dannūtišu ša Lubarna Patinaya ētarba āla ana ramēniya aṣbat ê u tibni ša Luhuti eṣīdi ina libbi ašpuk tašīltu ina ēkallišu aškun amēlê māt Aššuraya ina libbi ušēšib kī ina Aribua usbakūni ālāni ša Luhuti aktašad tidūkišunu ummānātešunu adūk appul aqqur ina išātī ašrup ummānāti balṭūti ina qāti uṣabbita ina ziqibī ina pūt ālānišunu uzaqqib ina ūmešuma šiddi Labnana lū aṣbat ana Tamdi-rabite ša Amurri lū ēli ina Tamti-rabite kakkīya lū ullil nīqī ana ilāni lū aṣbat maddattu ša šarrāni ša šiddi tâmti ša Ṣurraya Ṣidunaya Gublaya Mahlataya Maizaya Kaizaya Amurraya u Armada ša qabalti tâmti kaspī hurāṣī annakī siparrī diqār siparri lubultī birmē kitê pagūtu rabītu pagūtu ṣehrūtu ušī taskarinnī šinnī nahīrī binût tâmdi maddattašunu amhur šēpīya iṣbutū ana šadê Hamani lū ēli gušūrī erēni šurmēni daprāni burāšī lū akkis nīqī ana ilāniya lū aṣbat asumettu ša qurdiya ēpuš ina libbi ašqup gušūrī erēni ištu Hamani našâku ušālika ana Ešarra ana E₂-ia-as-ma-ku bīt hidâte ana bītu Sin u Šamaš ilāni ellūti ana māt mehrī allik māt mehrī ana sihirtiša akšud gušūrī ša mehrī akkisī ana Ninua ubla ana Ištar bēlat Nina bēltiya iqīš ina limme Šamaš-nuri ina qibīt Aššur bēlī rabê bēliya ina Ayyaru UD.13.KAM₂ ištu Kalhi attumuš Idiqlat ētebir ana Qipani attarad maddattu ša bēl ālānāte ša Qipani ina Huzirina amhur kī ina Huzirinama usbakūni maddattu ša Ittiʾi Zallaya Giridadi Aššaya kaspī hurāṣī alpī immerī amhur ina ūmēšunu gušūrī erēni kaspī hurāṣī maddattu ša Qatazili Kummuhaya amhur ištu Huzirina attumuš šiddi Puratte ana elēni aṣṣabat Kubbu attabalkat ana libbi ālāni ša Ašša Habhi ša pān Hatte attarada Umalia Hiranu ālāni dannūte ša ina qereb Amadani šaknūni akšud tidūkišunu maʾattu adūk šallassunu ana lā mēni ašlula ālāni appul aqqur 1 mē 50 ālāni ša limētušunu ina išātī ašrup ištu Karania attumuš ina nērebī ša Amadani ētarba ana libbi ālāni ša Dirriya attarda ālāni ša birti Amadani Arqania ina išātī ašrup Mallanu ša ina qereb Arqania ana ramāniya aṣbat ultu Mallani attumša ana ālāni ša Zamba ša šiddī hūliya ina išātī qilûti Ṣua ētebir ina eli Idiqlat assakan ālāni ša šēp annâte u šēpī ammâte ša Idiqlat ša Arkanya ana tīli u karmē utēr Habhu gabbu iplahma šēpīya iṣbat līṭišunu aṣbat šaknu ša ramāniya ana muhhišunu aškun ina nērebī ša Amadani ana Barzaništun attaṣiya ana Damdammusa āl dannūtišu ša Ilani mar-Zamani aqṭirib āl assibi qurādīya kīma iṣṣūri elišunu išeʾʾī šeš mē ummānāti mundahṣīšunu ina kakkī ušamqit qaqqadātišunu unakkis arbaʾu mē ummānāti balṭūti ina qātī uṣabbita 3 līm šallassunu ušēṣia āl šuātu ana ramāniya aṣbat ṣābī balṭūti qaqqadāt ana Amedi āl šarrūtišu lū ūbil asîtu ša qaqqadāt ina pūt abulšu lū arṣip ṣābī balṭūti ina battubatte ša ālišu ana ziqipī lū uzaqqipi methuṣi ina libbi abulšu aškun kirâtišu akkis ištu Amedi attumša ina nērebē ša Kašiyari ša Allabsia ša ina šarrāni abbīya mamma kibsu u mētuqu ina libbe lā iškuna ērub ana Uda āl dannūtišu ša Labṭuri mār Ṭupusi aqṭirib āl assibi ina pilšī ṣāpīte u nēpeše ālāni akšud 1 līm arbaʾu mē x ummānāti x-šu₂-nu ina kakkī ušamqit 7 mē 80 ṣābī balṭūti ina qāti uṣabbit 3 līm šallassunu ušēṣia ṣābī balṭūti ina battubatte ālišu ana ziqipī uzaqqipi annûte īnīšunu unappil sitātišunu assuha ana māt Aššur ubla ālāni ana ramāniya aṣbat Aššur-naṣir-apli šar rabû šarru dannu šar māt Aššur mār Tukulti-Ninurta šarri rabê šarri danni šar kiššati šar māt Aššur mār Adad-nerari šar rabê šarri danni šar kiššati šar māt Aššurma eṭlu qardu ša ina tukulti Aššur bēlišu attallakuma ina malkī ša kibrāt erbetta šāninšu lā īšû rēʾû tabrâte lā ādiru tuqumti edû gapšu ša māhira lā išû šar mušakniš lā kanšūtešu ša naphar kiššat nišī ipēlu zikarūti dannu mukabbis kišād ayyābīšu dāʾiš mātāt nakirē muparriru kiṣir multarhī ša ina tukulti ilāni rabûti bēlīšu attallakuma mātāti kalîšina qāssu akšud huršānī kalîšunu ipēluma bilatsunu imhurū ṣābit līṭē šākin lītē eli kalîšina mātāt enūma Aššur bēlī nābû šumiya mušarbû šarrūtiya kakkašu lā pādâ ana idât bēlūtiya lū itmuh ummānāt Lullume rapšāte ina qereb tamhāri ina kakkī lū ušamqit ina rēṣūṭe ša Šamaš u Adad ilāni tiklēa ummānāt mātāt Nairi Habhi Šubare u Niribi kīma Adad rāhiṣi elišunu ašgum šarru ša ultu ebertān Idiqlat adi Labnana u Tamti-rabite Laqe ana sihirtiša Suhi adi Rapiqi ana šēpīšu ušekniša ultu rēš ēni Subnat adi Nirib ša bītāni qāssu akšud ultu šadî nērebī ša Habruri adi Gilzani ultu ebertān Zaba-šapliti adi Til-Bari ša ellān Zaban adi Til-ša-Zabdani u Til ša-Abtani Hirimu Harutu birāte ša Karduniaš ana miṣri mātiya utēr ultu šadî nērebī ša Babite adi Hašmar ana nišī mātiya amnu ina mātāte ša apēlušinani šaknūteya altakan urdutti uppušu kudurru ēmessunūti Aššur-naṣir-apli rubû naʾdu pālih ilāni rabûti ušumgallu ekdu kāšid ālāni u huršānī pāṭ gimrišunu šar bēlī mulaʾʾiṭ ekṣūti tizqāru lā pādû murīb anunte šar kal malkī šar šarrāni išippu naʾdu nibīt Ninurta qardi kašūš ilāni rabûti šarru ša ina tukulti Aššur u Ninurta ilāni tiklešu mēšariš attallakuma šadê šapṣūte u malkī nakrīšu kullat mātātišunu ana šēpīšu ušekniša nakrūt Aššur eliš u šapliš ištananuma bilat u maddattu elišunu ukīnu Aššur-naṣir-apli šarru dannu nibīt Sin megir Anim namad Adad kaškaš ilāni kakki lā pādû mušamqit māt nakrīšu anāku šarru lēʾû qabli šāgiš ālāni u huršānī ašarēd tuqmāte šar kibrāt erbetta munêr ayyābīšu mātāt dannate huršānī ekṣūte šarrāni ekdūte lā pādûte ultu ṣīt Šamši adi ereb Šamši ana šēpīya ušekniša pâ ištēn ušaškin Kalhu mahra ša Šulmanu-ašared šar māt Aššur rubû ālik pāniya ēpuš ālāni šū ēnahma iṣlal ana tīli u karmē utēr āl šū ana eššūte abni nišī kišitti qātiya ša mātāt ša apēlušinani ša Suhi Laqe ana sihirtiša Sirqu ša nēberti Puratti Zamua ana pāṭ gimriša ša Bit-Adini u Hatte u ša Liburna Patinaya alqâ ina libbi ušaṣbit nārtu ultu Zaba-eliti ahrâ Patti-hegalli šumša abbi kirâti ina limētuša azqup inbī karānī ana Aššur bēliya u ēkurrāti mātiya aqqi tīli labēru lū unakkir adi eli mê lū ušappil 1 mē 20 tikpī ana mušpali uṭabbî dūrišu arṣip ultu uššēšu adi gabadibbīšu arṣip ušaklil
