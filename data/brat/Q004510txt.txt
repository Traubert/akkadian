riao/Q004510
Aššur-naṣir-apli šar māt Aššur šarru rabû šarru dannu šar kiššati šar lā šanān šar kullat kibrāt erbetti Šamšu kiššat nišī šarru dannu nišīt Enlil u Ninurta dāʾiš kullat nakirē muparriru huršānī šaqûti ša durugšunu lā ētiqū zikarūti dannu mukabbis kišād ayyābīšu muhalliq zāʾirīšu muʾabbit dūr nakrīšu mušakniš lā kanšūtešu māhir bilat u mādāte ša kibrāt erbetta ṣābit līṭē šākin lītē eli malkī ša kalîšina kibrāti mār Tukulti-Ninurta šarru dannu šar māt Aššur mār Adad-nerari šarri danni šar māt Aššurma eṭlu qardu ša ina tukulti Aššur Adad Ištar Ninurta ilāni rēṣīšu attallakuma ina malkī ša kibrāt erbetta šāninšu lā īšû šarru dannu ša ištu ebertān Idiqlat adi Labnani u Tamti-rabite ša Amurri ša šulum Šamši Hatti ana sihirtiša qāssu ikšudu ultu rēš ēni Subnat adi Nirbi ša bētānî rapšāte mātāt Nairi ana pāṭ gimriša apēl Laqe ana sihirtiša akšud Suhi adi Rapiqi ana šēpīya ušekniš ištu nērebī ša Habruri adi Gilzani ultu nērebē ša Babiti adi Hašmar Zamua ana sihirtiša akšud ultu ebertān Zaban-šapliti adi Til-Bari ša ellān Zaban adi Til-ša-Zabdani u Til-ša-Abtani Hirimu Harutu birāte ša Karduniaš ana meṣir mātiya amnu ina mātāti kalîšina u huršānu ša apēluni šaknūtiya altakan urdutti uppušu bilat mādātu ukīn elišunu enūma bīt Ištar ša Ninua ša Aššur-uballiṭ šar māt Aššur rubû ālik pāniya anhūssu uddišu bītu šuʾātu ēnahma ultu tarṣi Bit-nathi adi x ēnahma iʾabbit ašaršu umessi dannassu akšud ištu uššēšu adi gabadibbīšu arṣip ušeklil eli mahrê ussim ušarrih narâ alṭur ina libbi aškun rubû arkû anhūssu luddiš šumī šaṭra ana ašrišu lutēr Ištar bēlet Nina ikribīšu išemme ina tāhāzi ša šarrāni ašra taqrubti ammar libbišu luṣīšu munakkir šiṭriya u šumiya Ištar bēlat rabītu ina kussâšu līkimū ina pān nakrīšu kamîš lušēšibšu
