riao/Q004473
Aššur Adad Sin u Šamaš Ištar ilāni rabûti ālikūt pān ummānīya Aššur-naṣir-apli šarru rabû šarru dannu šar kiššati šar māt Aššur ša ina tukulti Aššur Šamaš ilāni rabûti bēlēya attallakuma ina malkī ša kibrāt erbetta šāninšu lā īšû rubû naʾadu qādid kal malkī lā ādiru tuqumti ušumgallu ekdu muparrir kiṣir multarhī gišginû dannu mukabbisi kišād malkī lā māgirūtešu edû gapšu ša lā iššannanu qabalšu x x x šarhu x x lā x x x x šar šarrāni bēl belē x x x murīb tuqumti u tamhāri mušakmeṣi malkī lā kanšūtešu ša naphar kiššat nišī ipēlu šarru dannu muʾabbit dūr nakrīšu mušabbir kakkī malkī ša kalîšina kibrāti rēʾû tabrâte šāpir kal nišī šarru kullat kibrāt erbetta Šamšu kiššat nišī mār Tukulti-Ninurta ša lā māgirūtešu unappiṣuma unakkisu kišād muqtablī mārū ša Adad-nerari ukīnu ālāni enūma Aššur bēlu nābû šumiya mušarbû šarrūtiya ukallimannima šaniātešu ana māt Nairi alāku iqbâ ina Simanu UD.1.KAM₂ limme Ša-ilima-damqa narkabāti ummānīya adkî Idiqlat ētebir ina šiddī hūliya ana Limale Kalše ša ina Kadišharu x x GIŠ UŠ LA A x x x x x x x x ana Apqi ētarba ultu Apqi attumuš 5 nēšē ina rēš Malhina ina Hatte ina qaštiya ezzete ušamqit ana Katmuhi ētarba ēkallum ina Til-uli ušarri maddattu ša Katmuhi ina Til-uli attahar ultu Katmuhi attumuš ina nērebē ša Ištarate ētarba ina Kibaki assakan bêdāk alpī immerī karānī diqārī siparri maddattu ša Kibaki attahar ultu Kibaki attumuš ana Matiate aqṭirib Matiate adi kaprāniša aktašad 2 līm 8 mē ummānāti tidūkišunu ina kakki ušamqit šallassunu maʾattu ašlula ummānāti ammar ultu pān kakkīya ipparšidūni šēpīya iṣbutū ālānišunu ušaṣbissunu bilat maddattu urāsī udannini elišunu aškun ṣalam bunnannîya ēpuš līti kiššūtiya ina libbi alṭuru ina Matiate ušezziz Bunnu-x dūrāni dannūtu ša Maṣula 2 ālāni ša limētušu aktašad 3 mē ummānāti tidūkišunu ina kakki ušamqit šallassunu ašlula ālāni ina išāti assarap ultu Matiate attumuš ana Zazabuha assakan bêdāk maddattu ša Habhi alpī immerī karānī diqārī taphi siparri sapli gurpissī siparri attahar ultu Zazabuha attumuš ina Irsia assakan bêdāk Irsia ina išātī assarap maddattu ša Šura alpī immerī karānī diqārī ina Irsia attahar ultu Irsia attumuš ina libbi Kašiyari assakan bêdāk Madaranzu 2 ālāni ša limētušu akšud tidūkišunu iddâk šallassunu assalla ālāni ina išātī assarap 6 ūmāte ina libbi Kašiyari šadê danni eqli namrāṣi ša ana mētiq narkabāti ummānīya lā šaknu šadû ina kalabbāte parzilli akkis ina akkullī erî aqqur narkabāti ummānāti ušēteqi ālāni ša šiddī hūliya ša libbi Kašari alpī immerī karāni attahar Kašiyaru attabalkat šaniātešu ana māt Nairi attarda ina Šigišu assakan bêdāk itti Šigišu attumuš ana Madara āl dannūtišu ša Labṭuri mār Ṭupusi aqṭirib āl dan danniš arbaʾu dūrāni labi āla assibe ultu pān kakkīya dannūte iplahūma makkūrīšunu būšašunu mārīšunu ana šaprāte amhuršunu ana šūzubu napšātišunu uššeršunu bilat maddattu amēli urāsī elišunu aškun ālāni appul aqqur ana tīli u karmē utēr ultu Madara attumuš ana Tušha ētarba ēkalla ša Tušha ušarri bilat maddattu ša Nirdun sisê kūdanī diqārī gurpissī alpī immerī karānī ina Tušha attahar 1 šūši ālāni ša dūrāni dannūte ša šēp Kašiyari ša Labṭuri mār Ṭupusi appul aqqur ana tīli u karmē utēr ina tukulti Aššur bēliya ultu Tušhi attumuš narkabāti dannūtu pīthallu šarissu issiya asseqe ina raksūte Idiqlat ētebir kal mušīte arteddî ana Pitura āl dannūtišunu ša Dirraya aqṭirib āli marṣi danniš 2 dūrāni labi kerhušu kīma ubān šadê šaqî ina emūqī ṣīrūti ša Aššur bēliya gipiš ummānīya u tāhāziya šitmuri issišunu amdahiṣi ina 2 ūmē lām Šamaš napāhi kīma Adad ša rihṣi elišunu ašgum nabli elišunu ušazanin ina šipṣi u danāni mundahiṣiya kīma Anze elišunu išeʾʾī āla aktašad 8 mē ummānāti mundahiṣišunu ina kakkī ušamqit qaqqadāt unekkis ummānāti balṭūti maʾadūte ina qāti uṣabbita sitātešunu ina išātī ašrupu šallassunu kabitta ašlula asîtu ša balṭūti ša qaqqadāt ina pūt abulšunu arṣip 7 mē ummānāti ina pūt abulšunu ana ziqbī uzaqqibi ālāni appul aqqur ana tīli u karmē utēr batūlīšunu ana maqlūte qilûti Kukunu ša pî nērebī ša šadê Matnu šaknu aktašad 7 mē ummānāti tidūkišunu ina kakkī ušamqit šallassunu maʾattu ašlula 40 ālāni ša Dirraya akšud tidūkišunu adūk šallassunu ašlula 40 ummānāti balṭūti ina qāti uṣabbita ālāni appul aqqur ina išātī aqlû melam bēlūtiya elišunu atbuku ultu Pidara attumuš ana Arbaki ša Habhi ša bētānî attarda ultu pān melam šarrūtiya iplahūma ālānišunu ša dūrāni dannūti uššerū ana šūzub napšātišunu ana Matna šadê danni ēliʾu arkišunu arteddî 1 līm ṣābī muqtablīšunu ina qereb šadê marṣi unappiṣ dāmīšunu šadû aṣrup pagrīšunu hurru natbāku ša šadê umalli 2 mē ummānāti balṭūti ina qāti uṣabbita kappīšunu ubattiq 2 līm šallassunu ašlula alpī immer ṣēnīšunu ana lā mēna uterra Iyaia Salanibe ālāni dannūte ša Arbakki akšud tidūkišunu adūk šallassunu ašlula 2 mē 50 ālāni ša dūrāni dannūti ša māt Nairi appul lū aqqur ana tīli u karmē utēr eṣādi mātišunu eṣīdi šeʾī u tibnī ina Tušha atbuk Amma-baʾli mar-Zamani rabûtišu ibbalkitūma idūkūšu ana turru gimelli ša Ammi-paʾli ālik ultu pān namurrat kakkīya šurbat bēlūtiya ēdurūma 40 narkabāti rakissu halluptu ummānāti sisê arbaʾu mē 1 šūši sisê ṣimdat nīrišu 2 bilat kaspi 2 bilat hurāṣī 1 mē bilat annakī 2 mē bilat siparri 3 mē bilat parzilli 1 līm diqārī siparri 2 līm kappī siparri sapli agannāte ša siparri 1 līm lubultē birmē kitê paššurī pitnī nēmattāte šinnī hurāṣi uhhuzūte niṣirte ēkallišu 2 līm alpī 5 līm immerī ahāssu adi nudunnîša maʾadi mārat rabûtešu itti nadunnîšinama maʾadi amhur Bur-ramanu bēl hīṭi akūsu mašakšu dūru ša Sinabu uhallip Ilanu ahišu ana nasīkūte aškun 2 manê hurāṣi 13 manê kaspi 1 līm immerī 2 līm šeʾi? maddattu šattišamma ina elišu aškun Sinabu Tidu birāte ša Šulmanu-ašared šar māt Aššur rubû ālik mahriya ana māt Nairi ušaṣbituni ša Arumu ina danāni ēkimūni ana ramēniya uterra amēlê māt Aššuraya ša ina māt Nairi birāte ša Aššur ukallūni ša Arumu ikbusūšununi ālānišunu bītātišunu naṭûte ušaṣbita šubtu nēhtu ušēšibšunu 1 līm 5 mē ummānāt Ahlame-Armaya ša Ammi-paʾli mar-Zamani assuha ana māt Aššur ubla eṣādi māt Nairi eṣīdi ina Tušha ina Dammdammusi ina Sinabu ina Tidi ana emūqī mātiya atbuku ālāni ša Nirdun Luluta Dirra Aggunu Ulliba Arbaki Nirbe akšud dīktašunu adūk šallassunu ašlula ālānišunu appul aqqur ana tīli u karmē utēr alku kudurru urāsi eli māt Nairi aškun šaknu ša ramēniya elišunu aškun wardūte uppušu namurrat kakkīya rašubbat bēlūtiya eli māt Nairi atbuku maddattu ša Šubre kaspi hurāṣī siparri annakim parzilli gurpissī diqārī alpī immerī sisê Damdammusa attahar ina tayyartiya ša ultu māt Nairi Šura ša Hanigalbat aktašad 9 mē ummānāti tidūkišunu ina kakki ušamqit 2 līm šallassunu ašlula Šura ana ramēniya aṣabta
