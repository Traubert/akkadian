riao/Q005839
Tukulti-Ninurta šar kiššati šarru dannu šar māt Aššur šar šarrāni bēl bēlī šar kibrāt 4 kāšid multarhī lā māgirīšu zāʾerūt Aššur dāʾiš Uqumani u Paphi pušuq huršānī nēʾir malkī ša Quti adi Mehri museppih ellet Šubari adi pāṭ gimri itti mātāt Nairi nesût padāni adi pāṭ Makan ṣābit kibrāt 4 eliš u šapliš mār Šulmanu-ašared šar māt Aššur mār Adad-nerari šar māt Aššur ina ūmešuma ina qablat āliya Aššur ištu siqqurrati ša Adad bēliya adi Abul-tabira ana muhhurti iltāni bītāti rapšâti šiddī rūqūti qaqqarāti mādāti lū umessi 80 mūšar dannassu ina kiṣir šadî ana šupālu lū akšud x x ešressu ina pīli u libnāti lū ubelliṭ išdīšu kīma šupuk šadî lū udannin Elugalumunkurkurra ēkalla šubat šarrūtiya u bītāt puhur ilāni rabûti ana bēlūtiya abni ištu uššēšu adi gabadibbīšu ēpuš u narêya aškun
