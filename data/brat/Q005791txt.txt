riao/Q005791
Šulmanu-ašared šakin Enlil iššak Aššur mār Adad-nerari šakin Enlil iššak Aššur mār Arik-den-ili šakin Enlil iššak Aššurma enūma Ehursagkurkurra bīt Aššur bēliya ša ištu ulla šarrāni abbūya ēpušūma šēbūta u labērūta illiku bītu šū ina qimīt gīra lū uštalpit ina ūmešuma bīt Aššur bēliya ana sihirtišu unekkir qaqqaršu ušamsik dannassu akšud uššēšu ina abni danni kīma kiṣir šadî lū ušeršid bīt Aššur bēliya el mahrî utter u ušerbe nāmarī ša bāb Kalkal u nāmarīma ša ištu Mušlali ana kisal Nunnamnir ina erābe 2 nāmarī annûti ša ina mahrî lā epšu kīma atartima lū ēpuš kisal Nunnamnir el mahrî mādiš lū ušerbe bīt Aššur bēliya ana sihirtišu ištu uššēšu adi gabadibbēšu ēpuš ilāni āšibūt Ekur bēliya ina qerbešu ukīn u narêya aškun rubû arkû šumī šaṭra ana ašrišu lutēr Aššur ikribēšu išemme munekkir šiṭriya u šumiya Aššur bēlī šarrūssu liskip šumšu zēršu ina māti luhalliq Ša-kinate līmu Aššur-nadin-šumati
