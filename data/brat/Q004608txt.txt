riao/Q004608
ultu Aliṣir attumuš ana tâmti ša šulmu Šamši attarad kakkīya ina tâmti ullil nīqī ana ilāniya aqqi ṣalam bēlūtiya šurbâ ēpuš tanatti Aššur bēlu rabû bēliya u līti kiššūtiya ša ina Hatti ētappašu ina qerebšu alṭur ina muhhi tâmti ušezziz ina tayyartiya ša tâmti ana šadê Hamani ēli gušūrī erēni burāši akkis ana šadê Atalur ēli ašar ṣalmu ša Anum-hirbe zaqpu ālik ṣalmī itti ṣalmišu ušezziz Taiaya Hazazu māhāzī rabûti ša Patinaya akšud tidūkišunu maʾdi adūk 4 līm 6 mē šallassunu ašlula ultu Hazazi attumuš ana Urime āl dannūtišu ša Lubarna Patinaya aqṭirib ālāni appul aqqur ina išātī ašrup akulšu asumetta alṭur ina elišu azqup maddattu ša Arame mar-Gusi kaspī hurāṣī alpī immerī karānī erši hurāṣi šinni pīri taskarinni amhur 20 līm 2 līm ummānāti Hatti assuha ana āliya Aššur ubla
