riao/Q004637
ēkal Šulmanu-ašared šar kiššat nišī rubû iššak Aššur mār Aššur-naṣir-apli šakin Enlil iššak Aššur mār Tukulti-Ninurta šakin Enlil iššak Aššurma kāšid tâmdi ša Naʾiri tâmdi ša šulmu Šamši u tâmdi ša Amurri ina 15 palêa 12-šu₂ Puratti ēbir Hatti ana pāṭ gimriša apēl šanûtēšu ana tâmti rabûti allik 3-šu₂ ana Hamani ēli gušūrī erēni akkis ultu rēš ēni ša Idiqlat adi rēš ēni ša Puratti qātī akšud 3-šu₂ ana Naʾiri allik ultu Enzi adi Dayani Suhme adi Arṣaškun āl šarrūtišu ša Arame Urarṭaya Gilzani Hubuškia kīma tīli abūbe ašpunu ultu tâmti Zamua ša bītāni adi tâmti ša Kaldi ana šēpīya ušekniš
