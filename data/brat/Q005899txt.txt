riao/Q005899
Aššur-reša-iši šakni Enlil iššak Aššur ša Anu Enlil u Ea ilāni rabûti ina libbi rēmišu kīniš ihšuhūšuma ana šutēšur māt Aššur bēlūssu ibbû u nadān zībēšu ilāni ša šamê u erṣeti irāmūma ikrubū šangûssu rubû naʾdu zānin nindabê ana ilāni rabûti eršu ṣīru qarrād parriki x x x Irnina uršān qabli lā pādû dāʾiš nakirūt Aššur rappu dannu mulaʾʾiṭ lā māgiri mušaprid lā kaniše muzzapri šāgiš ummānāt Ahlami rapšāte muparrir ellatešunu ša ina siqri Ninurta qardi ilāni eliš u šapliš ittallakuma mātāt x Lullumi kullat Quti u nagab huršānišunu ināruma ana šēpīšu ušeknišu tāmih haṭṭi ešreti mupahhirat baʾūlātiša saphāti kāšid mātāti mutēr gimil māt Aššur mār Mutakkil-Nusku iššak Aššur mār Aššur-dan iššak Aššurma enūma nāmerū ša bābi rabīte ša rēš nēšē ša kisalmāhi ša bīt Ištar ša Ninua bēltiya ša ina mahra ina tarṣi Šulmanu-ašared šar māt Aššur ina rībe ennuhū Šulmanu-ašared šar ālik pāniya anhūssunu uddišu šanûtēšu ina rībi ša ina tarṣi Aššur-dan šar māt Aššur bānû abiya irūbu nāmerū šâtunu inūšūma ennuhū ištu gabadibbīšunu adi ūri bīti 15 tibkī anhūte lū ahsip lū ušērida 50 tibkī lū ulli 35 tibkī ana mahrî lū uttir yaʾerē ša abnī lū ulmišunūti ana ahrât ūmē ana ūm ṣâti enūma nāmerū šâtunu ušalbarūma ennahū rubû arkû anhūssunu luddiš yaʾerē x u šumī šaṭra ana ašrišu lutēr Ištar bēltu rabītu ikribīšu išemme munekkir šiṭriya u šumiya Ištar bēltu rabītu šarrūssu u palâšu liskip 1-en ūma lā balāssu liqbi
