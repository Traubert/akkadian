riao/Q006021
x ili x x x bēl namrīri Šamaš dayyānu šamê u erṣete mumaʾʾer gimri Marduk apkal ilāni bēl têrēte Ninurta qarrād Igigi u Anunnaki Nergal gitmālu šar tamhāri Nusku nāši haṭṭi ellūte ili multālu Ninlil hīrti Enlil ummi ilāni rabûti Ištar rēštīti šamê u erṣete ša paraṣ qardūti šuklula  ilāni rabûti gāmerūt purussê mušimmū šīmāti Adad-nerari rubû naʾdu kīniš ibnûni x nabnīte ana nabnīti bēlūti uštennû šikin bunannîya išeriš ušekliluma zumur bēlūtiya išpuk tašīmta arki ilāni rabûti išīmūma haṭṭi murtêʾat nišī ana qātīya umellū eli šarrāni šūt agê iššûni melamme šarrūti īpirūni siqri šurbâ eli naphar bēlī ušatterū šumu kabta Adad-nerari šar māt Aššur ibbûni šarru dannu šar māt Aššur šar kibrāt erbetti Šamšu kiššat nišī anāku  mār Aššur-dan šakin Enlil iššak Aššur ša kullat zāʾerīšu inēruma māru ša Tukulti-apil-Ešarra šar māt Aššur ilittu ellūtu ša Aššur-reša-iši šarru dapīnu muddiš targīgī  ina ūmēšuma ina pî ilāni rabûti šarrūti bēlūti lūṣā ana šalāla makkūrī mātāt šumī ibbû šarrāku bēlāku gešrāku kabtāku nâdāku šurruhāku dannāku dandannāku ašṭāku namurrāku u šurbâku uršānāku qarrādāku lābāku u zikarāku ašaredāku ṣīrāku šitmurāku  Adad-nerari šarru dannu šar māt Aššur šar kibrāt erbetti munêr ayyābīšu anāku šarru lēʾû qabli sāpin ālāni mušahmeti šadê ša mātāti anāku zikaru qardu mulaʾʾiṭ ašṭūtešu hitmuṭ raggi u ṣēni anāku kīma Girru ahammaṭ kīma abūbe asappan x x x x x x-ša-te munehha ul īšû  kīma šu-bu-ri dapīnāku kīma patri šalbabe uraṣṣapa ṣēni kīma tīb šāri ezzīqi kīma anhulli šitmurāku kīma x x x x x x ša pāri unassah kīma šuškalli asahhap kīma huhāri akattam ana zakār šumiya danni malkī kibrāt erbettim kīma qanî mehê išubbū ana ṣabāt gerriya kakkūšunu kīma kiškittê iṣṣūdu  eṭlu qardu ša ina tukulti Aššur bēlišu ištu ebertān Zabe-šupali šiddi Lullumi Habhi Zamua adi nērebi ša Namri illikuma Qumani rapašta adi Mehri Salua u Uraṭri ana šēpīšu ušeknišu  Katmuhi ana pāṭ gimriša ipēluma ana miṣir mātišu uterru kāšid Karduniaš ana pāṭ gimriša dabdâšu ša Šamaš-mudammiq šar Karduniaš ištu Ialman adi Turan iškunū ištu Lahiri adi Ugar-salum ana miṣir māt Aššur šakni māt Deri ana pāṭ gimriša akšud Arraphi Lubda birāte Karduniaš ana miṣir māt Aššur utēr  u rabūtešu ana mātāt Nairi illikuma Habhi ša bētānî Nahur Ašnaku qāssu ikšudu u šadâni dannūtu ittatabalkitu ālāni ša Natbi ikšud u Alzi ana sihirtiša kīma tīli abūbe ashupu līṭīšunu aṣbat bilat u tāmarta elišunu ukīn dabdê ummānāti ṣēra Ahlame-Armaya šaknu maddattu ša Suhi mahāri  Idu Zaqqu birāte ša šadî Aššur ana miṣir mātišu uterru Arinu Turhu Zaduri kišittu ša Šubre ištu māt Aššur nasāhi  Apku mahrâ ša šarrāni ālikū pāniya ēpuš ēnahma ana tīli karmē itūrū āl šuātu ana eššūte abni ištu uššēšu adi gabadibbīšu arṣip ušeklil ussim ušerrih eli mahrê utēr ēkal bēlūtiya šūturta ina qerebšu arṣip  ina limme Dur-mati-Aššur ana Hanigalbat rapašte lū allik Nur-Adad Temannaya ummānātišu idkâ ina Paʾuzi ša šēp Kašiyari sidirta lū niškunu itti ahāʾiš lū nimdahiṣi ištu Paʾuzi adi Naṣipina dabdâšu aškunu narkabātišu maʾattu aṣēʾ  ina limme Ili-emuqaiya šaniātešu ana Hanigalbat lū allik ina Naṣipani ittišu lū amdahiṣi dāmī qurādīšu ṣēra lū aṣrup ana Iaridi lū ērub eṣēdī mātišu eṣīdi Saraku ana ramāniya lū amnu ê u tibnī ina libbi lū atbuku  ina limme Ninuaiya šalāšītešu ana Hanigalbat lū allik Huzirina aṣbat dūra ana nalbân lū albišu ālāni ša šēp Kašiyari ša Mamli Temannaya iṣbatu šēpīya lū iṣbutū ēkallātišu ana ramāniya lū amnu ina ūmešuma pagūtu rabītu pagūtu ṣehrūtu šēbultu ša māt mar-Adini ahi ša Puratte šaknu lū amhur  ina limme Likberu rabūtešu ana Hanigalbat lū allik enūma Muqurru Temannaya māmīt ilāni rabûti ētiqma ana qabli u tāhāzi igrânni ana āl dannūtišu qaštišu dannīti ummānātišu rapšāte u Arime ittikilma ittiya ibbalkit narkabāti ummānīya adkî ana Gidara ša Arumu Raqammatu iqqabbīšūni ša ultu Tukulti-apil-Ešarra mār Aššur-reša-iši šar māt Aššur rubû ālik pāniya Arumu ina danāni ēkimūni allik ina hissat libbiya ša ina šarrāni abbīya lā bašû ālāni battubattešu addi ālišu ana nalbân hirīṣa lū ihruṣ ištu pān kakkīya ezzūte tāhāziya šitmuri emūqīya dannāte iplahūma ina šipṣi dannāni ana Radammate ērub ana šuāšu ina qabli ēkallišu ušērissu makkūršu abni šadî šūquru narkabāti sisê aššātišu mārīšu mārātišu šallassu kabitta ana pāniya lū ēšur ana šuāšu adi ahhīšu ina birīte siparri lurapiqšunu ana āliya Aššur ubla līta u danāna ša Aššur bēliya eli Hanigalbat altakan  ina limme Adad-aha-iddina šakin Libbi-ali 5-te-šu₂ ana Hanigalbat lū allik maddattu ša mātāt lū amhur x x x  ina limme Adad-dan ina šušmur kakkīya dannūte 6-te-šu₂ ana Hanigalbat lū allik Nur-Adad Temannaya ina Naṣibina lū ēsiršu 7 ālāni battubattešu lū addi Aššur-dini-amur tartānu ina libbi lušēšib hirīṣa ša ina pāna lā bašû kiṣir šadê danni limētušu lū ihruṣ 9 ina ammati lurappiš ana šupāli dannassu mê lušikšidi dūru ina muhhi hirīṣi qurādīya kīma nabli hirīṣašu ušalbi išassū elišu rigmū šerrī kīma abūbu naspante dannu gišparrī elišu x Nisaba luzammâšu ina qibīt Aššur bēlī rabê bēliya ina libbi ālišu x.MEŠ-šu₂ hurāṣišu makkūrišu aban šadê šūqura ilānišu narkabāti ṣimdāt nīrišu x-ri-ia šibir unūt tāhāzišu kussê hurāṣi paššurī hurāṣi ebbāte nēmatte ša tamlīti uhhuzāte kakkī uṣṣī ma-hi-ru-tu kultār hurāṣi simat šarrūtišu x x-zi.MEŠ ša šuqultašunu lā aṣbat u makkūr ēkallišu rapašta ašlula x x li šar kiš x x.MEŠ x.MEŠ-šu₂ x x x x x-šu₂ ina kussâm bēlūtišu it-ta-šab libbi ša parakkišu nīqī ellūti upallika alpī ittanaqqi kurunna kašmahha ušerdi karānī ella duššupa ša šadê ušallim nīqīšu iškuna u ištu tanatti šutarruhūtišu uštarih kalîšina mātāt šarrāni uštanapšaqū šadê išubbū šarru ana rabûtišu šukunniš iqbi eṭlu ša Aššur tanatti qardūtišu šutarruhu epšīssu ša Dagan šarru mušerbū tanattišu Nur-Adad adi ummānātišu rapšāte kīma šallati ana pāniya uterrašu ālāni ištu nišī māt Aššur ašruqšunu minûssu amnu  ina limme annûma ina gerriyama ša Nur-Adad Temannaya adi ummānātišu rapšāte kīma šallate ana pāniya uterra ana mātiya ublašu ana Ninua ušēribašu narkabāti ummānāt adkî gerrī pašqūte šadê marṣūti ša ana mētiq narkabātiya ummānāti lā šaknu ina šarrāni abbīya mamma ana qerebšu lā iṭhū u iṣṣūri šamê muttaprišā qerebšu lā ʾiru ana Sikkur Sappani ša ištu tarṣi Tukulti-Ninurta šar māt Aššur mār Šulmanu-ašared šar māt Aššurma rubû ālik pāniya bilat maddattu ana Aššur bēliya iklû lū ālik Sikkur Sappanu lū almi ittišunu amdahiṣi dīktašunu maʾattu lū adūk šallassunu būšīšunu makkūrīšunu alpīšunu immer ṣēnīšunu ušēṣia ana āliya Aššur ubla ālāni ša pāhāt Sikkur Sappani ana sihirtišunu akšud sitātešunu ištu pān kakkīya dannūte ipparšidu ūrdūni šēpīya iṣbutū maddattu amhuršunu bilat u tāmarta udannin elišunu ukīn  ina Simanu UD.15 limme Ina-Iliya-allak ana nērārūte ša Kumme lū allik nīqī ana pān Adad ša Kumme bēliya lū ēpuš ālāni ša Habhi nakrīšu ša Kumme ina išāti qilûti eṣēdī mātišu lū eṣīdi bilat u tāmarta udannin elišunu ukīn  ina Nisannu limme Šamaš-abuya šaniātešu ana nērārūtu ša Kumme lū allik Satkuri Iasaddu Kunnu Tabsia ālāni ša Habhi ša limēt Kumme sisê ṣimdāt nīriya lū iklû ālāni šuātunu akšud ina išāti qilûti appul aqqur  ina qibīt Aššur bēlī rabê bēliya u Ištar bēlet qabli u tāhāzi ālikat pānāt ummānīya rapšāte ina Simanu ina limme annîma 5-te-šu₂ ana Hanigalbat lū allik maddattu ša Hanigalbat eliš u šapliš lū amhur Hanigalbat rapaštu ana pāṭ gimriša lū apēl ana miṣir mātiya lutēr ištēn pâ ušeškišunūti Habur lū ēbir ana Guzani ša Abi-salamu mar-Bahiani ukallūni lū allik ana Sikani ša ina rēš ēni ša Habur šaknuni lū ērub ina emūqi ṣīrāte ša Šamaš bēlī kulūliya irammu šangûtiya narkabātišu maʾattu sisê ṣimdāt nīri kaspi hurāṣi makkūr ēkallišu lū amhuršu maddattu elišu ukīn  ina gerriyama ēli šiddi Habur lū aṣbat ina Arnabani lū bêdāk ištu Arnabani attumuš ina Ṭabite bêdāk ištu Ṭabite attumuš ana Šadikanni lū ērub bilat maddattu narkabat hurāṣi lū amhur ištu Šadikanni attumuš ina Kisiri bêdāk ištu Sikiri attumuš ana Qatni ērub Amil-Adad Qatnaya dāgil pāni ušēšib makkūr ēkallišu narkabat sisê ereqqī alpī lū amhuršu maddattu elišu ukīn ištu Qatni attumuš ina šadê būṣi ina muhhi Habur šakan bêdāk ištu šadê būṣi attumuš ana Dur-aduklimmu ērub Dur-aduklimmu ana ramāniya lū amnu ultu Dur-aduklimmu attumuš ana Laqe ana Zurih Baratara mar-Halupe ukallūni lū allik bilat u maddattu lū amhuršu ana āli ša Harani lū ētiq bilat maddattu amhur ana Sirqi ša šēp ammâte ša Puratte šaknūni ša Mudadda Laqaya ukallūni lū allik bilat maddattu makkūr ēkallišu alpī imēr agālī bilat u maddattu ša Laqe ana pāṭ gimriša eliš u šapliš lū amhur maddattu ša Hindani lū amhur ana āliya Aššur ubla  ēkallāti ina šiddi mātiya arṣip epinnī ina šiddi mātiya arkus šeʾī tabkāni eli ša pān ušāter atbuk sisê ṣimdāt nīri ina emūq mātiya eli ša pāna ušāter arkus  Ninurta Nergal ša šangûti irammū būlu ṣēra ušatlimūnima epēš baʾʾari iqbûni šeš šūši nēšē ina narkabtiya pattūte ina qitrub meṭlūtiya ina šēpīya lasmāte ina pašhi adūk arbaʾu šūši rīmī adūk 9 šūši rīmī dannūte šūt qarnī balṭūti uṣabbita šeš pīrī ina mithuṣi adūk ina sinniš šubte lū addi arbaʾu pīrī balṭūti aṣbat 5 ina kippi aṣbat nēšē rīmī pīrī ayyalī turāhī serrēmū ṣabâtu lurmī sugulli ina Libbi-ali ekṣur  enūma bīt Gula bēltiya mahrû ša ina pāna Tukulti-Ninurta abī iššak Aššur ēpuš bīta šū ēnahma anhūssu unekkir dannassu akšud bīta šâtu eli mahrê mādiš utter u ušerbe ištu uššēšu adi gabadibbīšu ušeklil u narîya aškun rubû arkû anhūssu luddiš šumī šaṭra ina ašrišu lutēr Aššur u Gula ikribēšu išemmû munekkir šiṭriya u šumiya Aššur u Gula šarrūssu liskipū šumšu zēršu ina māti luhalliqū  Abu UD.17.KAM₂ līmu Ili-napišti-uṣur ša rēši ša Adad-nerari šar māt Aššur
