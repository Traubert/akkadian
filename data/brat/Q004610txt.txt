riao/Q004610
Šulmanu-ašared šarru rabû šarru dannu šar kiššati šar māt Aššur mār Aššur-naṣir-apli šar kiššati šar māt Aššur mār Tukulti-Ninurta šar kiššati šar māt Aššurma eṭlu qardu ša ina kibrāt erbette ittallakuma x lā pādû munêr alṭūti x ša x kibrāti kalîšina qātuššu paqda šāgiš x lā kanšūt Aššur edû gapšu x kippat mātāti qātuššu ukinnu šar kibrāti mulaʾʾiṭ ekṣūte āpir šalummate lā ādiru tuqumti ša bēlūtišu šarrāni ekdūti u lā pādûti ultu Šamaš ṣī adi ereb šamše iktašādu x-ta Šulmanu-ašared rēʾû kīnu iššakku Aššur x šitrāhu ina ūmešuma Aššur bēlu rabû šumī ana rēʾût nišī ibbû agâ ṣīra uppiru bēlūti x kakki haṭṭi šibirru simat nišī ina qātiya ušatmehu ina tukulti Aššur bēli rabê bēliya u Ninurta rāʾimat šangûtiya attallakuma mātāti kalîšina huršānī ana pāṭ gimrišunu ana qātiya ukinnu Šulmanu-ašared šarru dannu Šamšu kiššat nišī ultu tâmti ša Nairi u tâmti ša Zamua ša bētānî u tâmti rabīte ša Amurru Hatte ana pāṭ gimriša kīma tīli abūbe ašpun 40 līm 4 līm 4 mē ummānātešunu assuha ana nišī mātiya amnu x melamme bēlūtiya eli Hatte atbuk ina mētaqtiya ša tâmti ṣalam bēlūtiya šurbâ ēpuš ašar ṣalam ša Anum-hirbe ušezziz ālāni ša šiddi hūliya appul aqqur ina išātī ašrup maddattu ša x amhur ana tâmti rabīte ālik kakkīya ina tâmti rabīte ullil nīqī ana ilāniya aṣṣabat maddattu ša šarrāni ša šiddi tâmti kalîšunu amhur ṣalam bēlūtiya šurbâ ēpuš tanatti Aššur bēlī rabê bēlūtiya u līti kiššūtiya ša ina tâmti ētappaš ina qerebšu ašṭur ina muhhi tâmti ušezziz ultu Enzite adi Dayaeni ultu Dayaeni adi Arṣaškun āl šarrūtišu ša Arame Urarṭaya akšud appul aqqur ina išātī ašrup kī ina Arṣaškun usbakūni Aramu Urarṭaya ana gipiš ummānātešu ittakilma ummānātišu kalîš lū idkâ ana epēš qabli u tāhāzi ana irtiya itbâ dabdâšu aškun muqtablīšu unappiṣ 3 līm ummānāt tidūkīšu ina kakkī ušamqit dāmī qurādīšu ṣēra rupšu umalli unūt tāhāzišu niṣirti šarrūtišu pēthallu mādāte ēkimšu ana šūzub napšātišu ana šadê marṣi ēli Qutie rapaštu kī Erra ašgiš ultu Arṣaškun adi Gilzani ultu Gilzani adi Hubuškia kīma Adad rāhiṣi elišunu ašgum namrurat bēlūtiya eli Urarṭi ušaškin Ahuni mar-Adini ša ultu šarrāni abbīya šipṣu u danānu iltakkana ina šurrat šarrūtiya ina ālišu ēsiršu ebūršu assuhu kirâtišu akkis ana šūzub napšātišu Puratti ēbir Šītamrat ubān šadê ša ina ahat Puratte šaknima ša kīma urpati ultu šamê šuqallulat ana dannūtišu iškun ina šanûte šatti arkišu arteddî ubān šadê assibi mudahṣīya kīma Anze elišunu išeʾʾû 17 līm 5 mē ummānātišu assuha Ahuni adi ummānātišu ilānišu narkabātišu sisêšu ana pāniya uterra ana āliya Aššur ubla ana nišī mātiya amnu ina limme Šamaš-bela-uṣur ina tarṣi Marduk-zakir-šumi šar Karduniaš Marduk-bel-usate ahišu ašrišu ibbalkit māta malmališ izuzzu Marduk-zakir-šumi ana neʾrārišu ana muhhi Šulmanu-ašared umaʾʾera rakbâšu Šulmanu-ašared ālilu šamru ša tukultašu Ninurta iṣbat arhu ana Akkade alāka iqbi ana Zaban aqṭirib nīqī ina pān Adad bēliya lū aqqi ultu Zaban attumuš ana Me-turnat aqṭirib āla assibi aktašad dīktīšu adūk šallassu ašlula ultu Me-turnat attumuš ana Gannanate aqṭirib Marduk-bel-usate šar hammāʾi lā mūdê alakte ramānišu ana epēš qabli u tāhāzi ana irtiya uṣṣâ abiktašu aškun dīktīšu mādāte adūk ina ālišu ēsiršu ebūršu assuh kirâtišu akšiṭ nārtišu askir ina šanê tāluki ina limme Bel-bunaya ina Nisannu UD.20.KAM₂ ultu Ninua attumuš Zaba eliš u šapliš ēbir ana Lahiri aqṭirib āla assibi aktašad dīktīšu adūk šallassu ašlula ultu Lahiri attumuš ana Gannanate aqṭirib Marduk-bel-usate kīma šēlebi ina pilšē uṣṣi ana šadê Iasubu iltakkan pānišu Arman ana dannūtišu lū iṣbat Gannanate lū akšud dīktīšu adūk šallassu ašlula arkišu ana šadê ēli ina Arman ēsiršu āla assibi aktašad dīktīšu adūk šallassu ašlula Marduk-bel-usate ina kakkī ušamqit u ummānāti hupšē ša ašrišu ayyumma ul ēzib ultu Marduk-zakir-šumi ikšuda gārîšu u Šulmanu-ašared šarru dannu imṣû mal libbušu ittaʾid pî bēli rabê Marduk Šulmanu-ašared šar māt Aššur ana Babili iqṭabi alāka ikšudamma ana Cuthah āl qarrād ilāni šaqê Utulu ina bābāni ēkurri ašriš uškenma nīqašu ušamhira uqaʾʾiša qīšūte ērubma ana Babili markas šamê u erṣete šubat balāṭi ēlima ana Esagil ēkal ilāni šubat šar gimri ina mahri Bel u Belat palhiš inammerma uštēšera kibsīšunu nīqašu ṣīra nindabu ella ina Esagil uṭahhida upaqqid bīt ilāni šūt Esagil u Babili ušamhira nīqašu ella iṣbatma harrāna ana Barsipa āl qarrād ilāni mār Bel rubê gašri ērubma ana Ezida bīt šīmāte bīt purussîšu kēni uškenma ina mahar Nabû u Nana ilāni bēlīšu palhiš uštēšera kibsīšu alpī bitrūte immerī marûte uṭahhida upaqqid bīt ilāni šūt Barsipa u Ezida kīma ištēniš ušamhira bursaggi ana Babili u Barsipa ṣābī kidinni šubarrê ša ilāni rabûti qerēti iškunma akala kurunna iddinšunūti birmē ulabbiš qīšūte uqaʾʾissunūti ultu ilāni rabûti Šulmanu-ašared šarru dannu šar māt Aššur hadîš ippalsūšuma utarriṣū bunnīšunu šagigurrîšu u ekdūte imhurū išmû suppîšu ultu Babili attumuš ana Kaldi attarad ana Baqani birti ša Adini mar-Dakkuri aqṭirib āla assibi aktašad dīktīšu maʾattu adūk šallassunu kabittu alpīšunu ṣēnīšunu ašlula ālāni appul aqqur ina išātī ašrup ultu Baqani attumuš Puratti ina gešri ēbir ana Huradi āl šarrūtišu ša Adinima aqṭirib Adinu mar-Dakkuri pulhi melamme ša Marduk bēlī rabê ishupušuma šēpīya iṣbat kaspim hurāṣim siparrī annakī parzillī x meskanna šinnī maški pīri amhuršu kī ina Huradima usbakūni maddattu ša mar-Iakini x x x x ša Mušallim-Marduk mar-Aukani kaspī hurāṣī annakī siparrī x meskanna šinnī maški pīrī amhur
