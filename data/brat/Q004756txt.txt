riao/Q004756
ēkal Adad-nerari šarru rabû šarru dannu šar kiššati šar māt Aššur šar ša ina ṣehrišu Aššur šar Igigi ūtûššuma malkūt lā šanān umallû qātušu rēʾûssu kīma šamme balāṭ eli nišī māt Aššur uṭībūma ušaršidu kussâšu šangû ellu zānin Ešarra lā muparku mukīl parṣī Ekur ša ina tukulti Aššur bēlišu attallakuma malkī ša kibrāt erbetti ušaknišu ana šēpīšu kāšid ultu Siluna ša napāh Šamši Namri Ellipi Harhar Araziaš Mesu Madaya Gizilbunda ana sihirtišu Munna Parsua Allabria Abdadana Naʾiri ana pāṭ gimriša Andiu ša ašaršu rūqu BAD-hu šadû ana pāṭ gimrišu adi eli tâmtim rabûti ša napāh Šamši ultu eli Puratti Hatti Amurri ana sihirtiša Ṣurru Ṣidunu Humri Udumu Palastu adi eli tâmtim rabûti ša šulmu Šamši ana šēpīya ušekniš bilat maddattu elišunu ukīn ana Ša-imerišu lū allik Mariʾ šar Ša-imerišu ina Dimašqi āl šarrūtišu lū ēsiršu pulhī melamme ša Aššur bēlišu išhupšūma šēpīya iṣbat ardūti ēpuš 2 līm 3 mē bilat kaspim 20 bilat hurāṣi 3 līm bilat siparri 5 līm bilat parzilli lubultī birmē kitê erši šinnu nēmatti šinnu īhzi tamlê makkūršu būšašu ana lā māni ina Dimašqi āl šarrūtišu ina qereb ēkallišu amhur šarrāni ša Kaldi kalîšunu ardūti ēpušu bilat maddattu ana ūmē ṣiāti elišunu ukīn Babili Barsipa Cuthah itti rēhat Bel Nabû Nergal lū iššûni nīqī ellūte
