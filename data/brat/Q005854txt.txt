riao/Q005854
Tukulti-Ninurta šar kiššati šarru dannu šar māt Aššur kāšid muštarhī lā māgirī zāʾerūt Aššur nēʾir Uqumani u Paphi lā kanišī puhur targīgī dāʾiš Katmuhi ummānāt Quti pušuq huršānī museppih ellet Šubari adi pāṭ gimri sāpin Alzi u Purulumzi sihir lā kanši rubāʾu kīnu ša ina tukulti Aššur u ilāni rabûti ina kibrāt 4 ittallakuma munehha u gabariʾa lā īšû ṣābit miṣrāt nakirē eliš u šapliš šarram dannu lēʾû qabli ša kullat mātāt Nairi ipēluma 40-a šarrāni šāpirīšunu ana šēpīšu ušeknišu Azalzi u Šepardi ana miṣir mātišu iškunū mār Šulmanu-ašared šar māt Aššur mār Adad-nerari šar māt Aššurma ūma bīt Sin u Šamaš mahrû ša ina pāna šarrāni ālik pāniya ēpušū bītu šū ēnahma anhūssu unekkir dannassu akšud ištu uššēšu adi gabadibbīšu ušaklil u narêya aškun narê ša šarrāni mahrûte ana ašrišunu utēr rubû arkû anhūssu luddiš šumī šaṭra ana ašrišu lutēr Sin u Šamaš ikribēšu išemmû munekkir šiṭriya u šumiya Sin u Šamaš šarrūssu liskipū šumšu zēršu ina māti luhalliqū Allanatu līmu Aššur-bel-ilani
