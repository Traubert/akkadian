riao/Q004749
ēkal Adad-nerari šarru rabû šarru dannu šar kiššati šar māt Aššur šar ša ina ṣehrišu Aššur šar Igigi ūtûššuma malkūt lā šanān umallû qātušu ultu tâmtim rabûti ša napāha Šamši adi tâmtim rabûti ša šulmu Šamši qātsu akšudma ipēluma kal gimri mār Šamši-Adad šarru rabû šarru dannu šar kiššati šar māt Aššur šar lā šanān mār Šulmanu-ašared šar kibrāt erbetti ša kullat zāʾirīšu inēruma ispunu abūbāniš mārū ša Aššur-naṣir-apli zikarūti qardu murappiš dadmī pirʾi Adad-nerari rubû naʾdu ša Aššur Šamaš Adad u Marduk rēṣūssu illikuma urappišu māssu līplīp Tukulti-Ninurta šar māt Aššur šar Šumeri u Akkad liblibbi ša Šulmanu-ašared šarru rabû šarru dannu mušamdil Ehursagkurkurra šad mātāti liblibbi ša Ila-kapkapi šar pāni ālik mahri qudmu šarrūti ša Sulili ša ultu ulla Aššur ibbû siqaršu
