riao/Q005928
Tukulti-apil-Ešarra šarru dannu šar kiššati šar māt Aššur šar kullat kibrāt erbetti eṭlu qardu ša ina tukulti Aššur u Ninurta ilāni rabûti bēlēšu ittallakū ušamqitu gērîšu  mār Aššur-reša-iši šar kiššati šar māt Aššur mār Mutakkil-Nusku šar kiššati šar māt Aššurma  ina siqri Aššur bēliya ištu ebertān Zabe-šupali adi Tamti-elenite ša šulmu Šamši qātī lū ikšud 3-šu ana mātāt Nairi lū allik rapšāte mātāt Nairi ištu Tumme adi Dayeni Himua u adi Paiteri lū akšud 30 šarrāni ša mātāt Nairi ana šēpīya ušekniš līṭīšunu aṣbat sisê ṣimdāt nīrī maddattašunu amhur bilat u tāmarta elišunu ukīn  ana Labnani lū allik gušūrī ša erēni ana bītu Anim u Adad ilāni rabûti bēlīya akkis aššâ ana Amurri ētiq Amurri ana sihirtiša akšud maddatta ša Gubal Ṣiduni Armada lū amhur ina eleppēte ša Armadaya lū arkab 3 bēru eqli ištu Armada ša qabalti tâmti adi Ṣamuri ša Amurri lū aktašir nāhira ša sisî ša tâmti iqabbiušuni ina qabal tâmti lū adūk  u ina tayyartiya Hatte ana sihirtiša lū apēl x līṭī bilat maddatta u gušūrī ša erēni ina muhhi Ini-Tešub šar Hatte lū aškun  x-šu Puratta arki Ahlami Armaya ana Hatte šatta 2-šu lū ētebir ištu šēp Labnani Tadmar ša Amurri Anat ša Suhi u adi Rapiqi ša Karduniaš dabdâšunu aškun šallassunu maršīssunu ana āliya Aššur ubla  ina ūmešuma dūram ša āliya Aššur ša Alu-eššu ša ina pāna Aššur-nadin-ahhe iššak Aššur šarru abī ālik pāniya ēpušu dūru šuātu ištu asaʾītē rabīte ša Bab-Idiqlat adi šimarāte u adi dūram ša Libbi-ali šipik eperū kīma tīli ina muhhišu ašpuk udennin dūru danna ana eššutte ina mahrišu arṣip ištu uššēšu adi gabadibbīšu ēpuš ušeklil narêya ina qerbišu aškun  ana arkû ūmē ana ūm ṣâte enūma dūru šū ušalbaruma ennahu rubû arkû anhūssu luddiš šumī šaṭra ana ašrišu lutēr Aššur bēlu rabû ikribīšu išemme  Kuzallu UD.13.KAM₂ līmu Ninuaiya mār Aššur-aplu-lišir rabû mākisī
