riao/Q004613
Šulmanu-ašared šar kiššat nišī rubû iššak Aššur šarru dannu šar kullat kibrāt erbetti Šamšu kiššat nišī murtēdu kalîš mātāti šarru baʾʾīt ilāni nišīt īnī Enlil šakkanak Aššur pitqudu rubû naʾdu āmeru durgī u šapšāqī mukabbis rēšēti ša šadê kalîš huršānī māhir bilti igisê ša kalîšina kibrāti mupattû ṭūdāte ša eliš u šapliš ša ana tīb tāhāzišu danni kibrāte ultanapšaqa ihîlu ālāni zikarūti dannu ša ina tukulti Aššur u Šamaš ilāni rēṣīšu attallakuma ina malkī ša kibrāt erbetti šāninšu lā išû šar mātāti šarhu ša arhī pašqūte attallakuma ištamdahu šadê u tâmāte mār Aššur-naṣir-apli rubû ṣīru ša iššiakkūssu eli ilāni iṭībūma mātāti napharšina ana šēpīšu ušaknišu nabnītu ellūtu ša Tukulti-Ninurta ša kullat zāʾirīšu inēruma išpuna abūbāniš kāšid ultu tâmdi eliš u tâmdi šapliš ša Nairi u tâmdi rabīte ša šulmu Šamši adi Hamani Hatte ana pāṭ gimriša apēl ultu rēš ēni ša Idiqlat adi rēš ēni ša Puratti qātī ikšud ultu Enzi adi Suhni ultu Suhni adi Melidi ultu Melidi adi Dayani ultu Dayani adi Arṣaškun ultu Arṣaškun adi Gilzani ultu Gilzani adi Hubuškia ultu Namri adi tâmdi ša Kaldi ša Marratu iqbûšini kīma tīli abūbe ašpun āl šarrūtišu ša Arame Urarṭaya Aramu ana gipiš ṣābūšu ittakilma pēthallušu maʾdūti ana epēš qabli u tāhāzi ana irtiya idkâ dabdâšu aškun pēthallušu unūt tāhāzišu ēkimšu ana šūzub napšātišu ana šadê marṣi ēli ultu pān kakkīya dannūti iplahūma ālānišunu umdaššir šadê marṣu iṣbatuma Arṣaškun āl šarrūtišu adi ālāni ša limētušu akšud makkūrišu būšašu ana lā māni ušēṣia ālāni appul aqqur ina išāti ašrup adi Gilzani adi Hubuškia kīma tīli abūbi aspun ina nērebi ša Habruri ina pūt Arbail uṣṣiʾa ina 4 palêa ina Ayyaru UD.13.KAM₂ ultu Ninua attumuš Puratti ina mīliša ētebir arkû Ahuni mar-Adini arteddî Šitamrat ubān šadê ša ahat Puratti ša kīma urpati ultu šamê šuqallulat ana dannūtišu iškun ubānat šadê assibi aktašad Ahuni adi ilānišu narkabātišu sisêšu 20 līm 2 līm ummānātišu assuhašu ana āliya Aššur ubla x ultu Libbi-ali attumuš Kullar abbalkit ana Zamua ša bītānî attarad ālāni ša Nikdera Idaya aktašad sitāt ummānātešunu ina eleppēti niāri irkabū ina tâmdi ūridū ina eleppēti kibarri arkab arkišunu arteddî tidūkišunu ina qabalti tâmdi adūk šallassunu ašlula ina 5 palêya ultu Ninua attumuš ana Kašiyari ēli 11 ālāni dannūti akšud Anhitti Šubriaya ina ālišu ēsiršu maddattušu amhuršu ina 6 palêya ultu Ninua attumuš ana ālāni ša šiddi Balihi aqṭirib ultu pān kakkīya dannūte iplahma Giammu bēl ālišunu idūkū ana Til-turahi ērub āla ana ramāniya aṣbat ultu šiddi Balihi attumuš Puratti ina mēliša ēbir maddattu ša šarrāni ša Hatti amhur ultu Hatti attumuš ana Halman aqṭirib nīqī ana pān Adad ša Halman ēpuš ultu Halman attumuš ana Qarqara aqṭirib Adad-idri Ša-imerišu Irhuleni Amataya adi 12 šarrāni ša šiddi tâmdi ana mê ahāmiš ittaklūma ana epēš qabli u tāhāzi ana irtiya itbûni ittišunu amdahiṣ 20 līm 5 līm ummānāt tidūkišunu ina kakkī ušamqit narkabātišunu pēthallašunu unūt tāhāzišunu ēkimšunu ana šūzub napšātišunu ēliʾū ina eleppēti arkab adi qabalti tâmdi allik ina 7 palêya ana ālāni ša Habini Til-abnaya allik Til-abni āl dannūtišu adi ālāni ša limētušu akšud ina išātī ašrup ultu Til-abni attumuš ana rēš ēnī ša Idiqlat ašar mūṣāʾu ša mê šaknu allik nīqī ēpuš ālāni lā māgirūt Aššur ina kakkī ušamqit maddattu ša Nairi amhur ina 8 palêya ina tarṣi Marduk-zakir-šumi šar Karduniaš Marduk-bel-usate ahišu ittišu lū ibbalkit ana turri gimilli lū allik Me-turnat Lahiru akšud ina 9 palêya ina šanê girriya Gannanate akšud Marduk-bel-usate ana šūzub napšātišu ana Halman ēli arkišu arteddî Marduk-bel-usate adi ummānāti bēl hīṭi ša ittišu ina kakkī ušamqit ana Babili allik nīqī ina Babili Barsipa Cuthah ēpuš ana Kaldi ūridi ālānišunu akšud adi tâmdi ša Marratu iqbûšini allik maddattu ša Adini mar-Dakkuri ša Mušallim-Marduk mar-Amukkani kaspim hurāṣim ušī šinnu pīri ina Babili amhur ina Adad palêya 8-šu₂ Puratti ēbir ālāni ša Sangar Gargamišaya appul aqqur ina išātī ašrup ultu ālāni ša Gargamišaya attumuš ana ālāni ša Arame aqṭirib Arne āl šarrūtišu akšud adi 1 mē ālāni ša limētušu appul aqqur ina išātī ašrup tidūkišunu adūk šallassunu ašlula ina ūmešuma Adad-idri Ša-imerišu Irhuleni Amataya adi 12 šarrāni ša šiddi tâmdi ana emūqī ahāmiš ittaklūma ana epēš qabli u tāhāzi ana irtiya itbûni ittišunu amdahiṣi dabdâšunu aškun narkabātišunu pēthallašunu unūt tāhāzišunu ēkimšunu ana šūzub napšātišunu ēliʾū ina 11 palêya ultu Ninua attumuš 9-šu₂ Puratti ina mīliša ēbir 97 ālāni ša Sangar akšud 1 mē ālāni ša Arame akšud appul aqqur ina išātī ašrup šiddi Hamani aṣbat Iaraqu attabalkat ana ālāni ša Amataya attarda Aštammaku adi 99 ālāni akšud tidūkišunu adūk šallassunu ašlula ina ūmešuma Adad-idri Ša-imerišu Irhuleni Amataya adi 12 šarrāni ša šiddi tâmdi ana emūqī ahāmiš ittaklūma ana epēš qabli u tāhāzi ina irtiya itbûni ittišunu amdahiṣi dabdâšunu aškun 10 līm ummānāti tidūkišunu ina kakki ušamqit narkabātišunu pēthallašunu unūt tāhāzišunu ēkimšunu ina tayyartiya Aparazu āl dannūtišu ša Arame akšud ina ūmešuma maddattu ša Qalparundi Patinaya kaspī hurāṣī annakī sisê alpī immerī lubultī kitê amhur ana Hamani ēli gušūrī erēni akkis ina 12 palêya ultu Ninua attumuš 10-šu₂ Puratti ēbir ana Paqarahubuni allik nišī igdurū šadû marṣu iṣṣabtu ubānat šadê assibi aktašad tidūkišunu adūk šallassunu būšašunu ultu qereb šadê ušērida ina 13 palêya ina nēreb ša Ištarate ērub ana Matiati allik Matiatu ana sihirtiša akšud tidūkišunu adūk šallassunu ana lā māni ašlula ina 14 palêya mātu rapaštu ana lā māni adkî itti 1 mē līm 20 līm ummānīya Puratti ina mīliša ēbir ina ūmešuma Adad-idri Ša-imerišu Irhuleni Amataya adi 12 šarrāni ša šiddi tâmdi eliš u šapliš ummānātišunu mādāte ana lā māni idkûni ana irtiya itbûni ittišunu amdahiṣi dabdâšunu aškun narkabātišunu pēthallašunu aṣēʾ unūt tāhāzišunu ēkimšunu ana šūzub napšātišunu ēliʾu ina 15 palêya ana Nairi allik ina rēš ēnī ša Idiqlat ṣalam šarrūtiya ina kāpi ša šadê ina ṣīt nagabiša abni tanatti kiššūtiya alkakāt qurdiya ina qerebšu alṭur ina nērebi ša Ṭunibuni ērub ālāni ša Arame Urarṭaya adi rēš ēnī ša Puratti appul aqqur ina išātī ašrup ina rēš ēnī ša Puratti allik nīqī ana ilāniya aṣbat kakkī Aššur ina libbi ullil Asia šar Dayani šēpīya iṣbat bilat maddattu sisê amhuršu ṣalam šarrūtiya abni ina qabli ālišu ušezziz ina 18 palêya 16-šu₂ Puratti ēbir Hazaʾ-ilu Ša-imerišu ana gipiš ummānātišu ittakilma ummānātišu ana maʾdiš idkâ Saniru ubān šadê ša pūt Labnana ana dannūtišu iškun ittišu amdahiṣ dabdâšu aškun 16 līm ummānāt tidūkīšu ina kakkī ušamqit 1 līm 1 mē 21 narkabātišu 4 mē 70 pēthallušu itti ušmannišu ēkimšu ana šūzub napšātišu ēli arkišu arteddî ina Dimašqi āl šarrūtišu ēsiršu kirâtišu akkis adi šadê Haurani allik ālāni ana lā māni appul aqqur ina išātī ašrup šallassunu ana lā māni ašlula adi šadê Baʾaliraʾasi ša pūt tâmdi allik ṣalam šarrūtiya ina libbi ašqup ina ūmešuma maddattu ša Ṣurraya Ṣidunaya ša Iaua mar-Humri amhur
