riao/Q004629
Šulmanu-ašared šarru rabû šarru dannu šar kiššati šar māt Aššur šar kiššat nišī ša ina rēṣūṭe ša Šamaš Adad ilāni tiklešu lēʾîš ittanallakuma šadê dannūti ultu ṣīt Šamši adi ereb Šamši ušatmeha ana qātīšu šarru ekdu lā pādû ša ina x rēš idūkūma arki zāʾirīšu ittanallakuma nārātu šadê marṣūti kīma tīli abūbi ukabbisa šalṭiš kāšid ultu tâmdi ša Nairi adi tâmdi rabīte ša šulum {d}šam-ši-ma ša Hatte adi pāṭ gimriša x Arṣaškun āl šarrūtišu ša Arame Urarṭaya Gilzani Hubuškia Urarṭi ultu rēš ēni ša Idiqlat adi rēš ēni ša Purattu ultu tâmdi ša Zamua ša bītānî adi tâmdi ša Kaldi ana šēpīya ušakniš ana Babili allik nīqī ina Babili Barsipa Kutie ēpuš ana Kaldi ūridi ālānišunu akšud maddattu ša šarrāni ultu Kaldi amhur šuribat kakkīya adi marrati ishupušunu Adad-idri šar Ša-imerišu bēl 12 šarrāni ša Hatte ana irtiya itbûni 4-šu₂ ittešunu amdahiṣ dabdâšunu aškun narkabātišunu pēthallišunu aṣēʾ unūt tāhāzišunu ēkimšunu ana šūzub napšātišunu ēliʾu
