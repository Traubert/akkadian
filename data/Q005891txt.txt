riao/Q005891
Aššur-nadin-apli šakin Enlil iššak Aššur šarru dannu šar kiššati nišī rubû šar šarrāni rēʾû kīnu ša ina qibīt Aššur Enlil u Šamaš haṭṭi išretu nadnataššumma siqiršu kabti ana târ māti nebû šarru tiriṣ qāt Anim u bibil libbi Enlil nišīt Aššur u Šamaš anāku mār Tukulti-Ninurta šakin Enlil iššak Aššur mār Šulmanu-ašared šakin Enlil iššak Aššurma enūma mardīt Idiqlat itti itât āliya Aššur lū unakkiruma 10 šušši eqlu lū iptûma tālukša lū iškunu mardīt Idiqlat ana ašrīšunu ana turri ana Aššur u Šamaš qātī ašši ṣalam šarrūtiya epēša ina sippi āliya baʾʾīt ilāni ina mahar Aššur u Šamaš ana šazuzzi lū akrub ina ūmišuma bīt ṣalam šarrūtiya ina kipir Idiqlat ina sippi āliya āli baʾʾīt ilāni lū ēpuš narêya u temmēnīya ina qerbiša aškun rubû arkû anhūssu luddiš narêya u temmēnīya ana ašrišunu lutēr Aššur ikribīšu išemmi munekkir šiṭriya u šumiya Aššur bēlī šarrūssu liskip šumšu zēršu ina māti luhalliq Kuzallu UD.29.KAM līmu Eriba-Sin
