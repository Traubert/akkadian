riao/Q005751
Adad-nerari šakni Enlil iššak Aššur mār Arik-den-ili šakni Enlil iššak Aššur mār Enlil-nerari šakni Enlil iššak Aššurma enūma dūr Libbi-ali ša ina pāna abbāʾūya šarrāni ālik pāniya ēpušū ša tarṣi siqqurrete rabīti eššeti ša Aššur bēliya ša Arik-den-ili abī ēpušu dūru šū ēnahma anhūssu unekkir dannassu akšud 10 libitti ukebber ana ašrišu utter ištu uššēšu adi gabadibbīšu ēpuš narêya u temmēnīya aškun ana arkât ūmē rubû arkû enūma dūru šū ennahuma uddašu kīma yâti luddiš šumī šaṭra narêya u temmēnīya ana ašrišunu lutēr Aššur ikribēšu išemme ša šumī šaṭra ipaššiṭuma šumšu išaṭṭaru u lū narêya ušamsaku Aššur bēlī šarrūssu liskip šâšu ummānšu u zēršu linēršūnutima ina pāni nakrišu ai izziz Ištar bēlti abikti mātišu liškun Adad ina beriq lemutti māssu libriq ana mātišu hušahha liddi Ṣipu UD.14.KAM₂ līmu Aššur-eriš mār Abatte
