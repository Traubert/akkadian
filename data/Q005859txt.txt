riao/Q005859
Tukulti-Ninurta šar kiššati šarru dannu šar māt Aššur šar māt Šumeri u Akkadi šar kibrāt erbetti nišīt Aššur u Šamaš anāku rubû naʾdu šar nīš īnī Enlil ša ina šulum šiberšu irteʾû aburriš māssu išippu rēštû nibīt Anim ša ina mēziz qarrādūtišu ušeknišu rubê kal šarrāni rēʾiû kīnu mēreš libbi Ea ša eli kibrāt erbetta iltakkanu šumīšu ina līti šangû ṣīru namad Sin ša ina mēšer haṭṭišu ultēšeru nišī u dadmī uršanu qardu lipit qāt Adad ša ina palê šarrūtišu uddešu nuhuš hegalli zikaru dannu migir Ninurta ša ina līt kiššūtišu ulaʾʾiṭ gimer kibrāti lēʾû ekdu namad Ištar ša bilat mātāt ṣī-šamši u šalām Šamši imdahharu mār Šulmanu-ašared šar kiššati šar māt Aššur mār Adad-nerari šar kiššati šar māt Aššurma ina šurrû kussâm šarrūtiya ina mahri palêya 8 šār ummānāti Hatti ištu eberti Puratte assuhamma ana libbi mātiya ūrâ Paphi Uqumani adi Šarnida Mehri qātī lū ikšud bilat mātātišunu u hiṣib huršānīšunu šattišamma lū amdahar Katmuhi Bušše Alzi Madani Nihani Alaia Tepurzi Purulumzi sihirti Šubari rapašta ina rappi lulaʾʾiṭ šarrāni šāpirīšunu ana šēpīya ušekniš u tupšikka ēmid šadî dannūti kiṣir šapšāqī ša šarru yaʾumma arhātešunu lā īdû ina līt kiššūtiya šūturti ītettiqma huršānīšunu ina akkullāt erî lupeṣṣid arhātešunu lā petāte ušpelkima itti erbâ šarrāni mātāt Nairi ina qereb tāhāzi lū amdahaṣ abiktu ummānātešunu aškun kullat mātātišunu abēl šarrāni mātāt Nairi šâtunu ina berēt siparri kišādātišunu arpiq ana Ekur šadî rabî bīt tukultiya ana mahar Aššur bēliya lūbilaššunūti nīš ilāni rabûti ša šamê erṣeti utammišunūti bilat u tāmarta ana ūm ṣâti elišunu aškun ina tukulti Aššur Enlil u Šamaš ilāni rabûti bēlīya ina rēṣūtī ša Ištar bēlat šamê erṣeti ina pāni ummānāteya illiku itti Kaštilašu šar Karduniaš ana epēš tuqmāti asniq abiktu ummānātešu aškun muqtablīšu ušemqit ina qereb tamhāri šâtu Kaštilašu šar Kašši qātī ikšud šallūssu u kamûssu ana mahar Aššur bēliya ūbila māt Šumeri u Akkadi ana pāṭ gimriša abēl Mari Hana Rapiqu u šadân Ahlami Hargamuš Muqanaš Bit-Makki Bit-Qulla Akriaš Sikkuri Huzuš Turnasuma Haššilluna Šada Sappani Turṣinuhlia Duri Uzamiya Harnaphi Kurdišše Ulaiaš Ulmuiaš Hussauš Ezauš Damnauš Arinni Birite Arraphi Kurbata Agališna Šadappa Kamzikla Kammaraš Elure Kammenza Albada Sikapda Šabila šunu pâ ištēn lū ultaškinšunu bilat mātātišunu u hiṣib huršānīšunu ana mahriya lū ītarrûni rubû māhir ṭātēšunu rēʾû pāqissunu u utullu multēširšunu anāku ina ūmišuma eberti āliya āli baʾʾīt ilāni Aššur bēlī māhāza īrišannima epēš atmanišu iqbâ ana siqir Aššur ili rāʾimya muhhurti āliya Aššur itât Idiqlat ina namê ugārī arbūti ašar bētu u šubtu lā bašû tīlu u eperu lā šapku libnāti lā nadât āl Aššur ina ebertān lū ēpušu Kar-Tukulti-Ninurta šumšu abbi ašri bērūti kīma qê lusellit pušuq huršānī ṣīrūti ina pāliši lušettiq miṭirta mukinnat napišti māti ābilat nuhši ušpelkamma qarbat āliya ana tamkīri lū aškun ina hiṣib mê patti šuāti ginâ ana Aššur u ilāni rabûti bēlīya dāriš lū arkus ina ūmišuma ina āliya Kar-Tukulti-Ninurta māhāz abnû bīta ella atmana rašubba ana šubat Aššur bēliya ēpuš Ekurmešarra šumšu abbi ina qerbišu bīt siqqurrata rabīta ana nēmed Aššur bēliya ušeklil u narêya aškun rubû arkû enūma bīt siqqurratu šī u bīt Aššur bēliya ennahu anhūssunu luddiš narêya šamna lipšuš nīqa liqqi ana ašrišunu lutēr Aššur Enlil u Šamaš ikribēšu išemmû ša anhūt bīt siqqurrati u bīt Aššur bēliya lā uddašuma narêya u šumī šaṭra ušamsaku bīt siqqurrata šâti ina lā amāri muššuri u lā kešēri iʾabbatuši mimma amāt lemutte ihassani ana pāni bīt siqqurreti šâti u ana pāni bīt Aššur bēliya ušapraku Aššur Enlil u Šamaš ilāni tiklūya ina tanīhī u lumun libbi li-ir-te-du-uš e-em qabli u tāhāzi kakkīšu lu-šab-be-ru abiktu ERIM.MEŠ-te-šu liš-ku-nu ana qāt šar bēl lemuttišu lu-me-el-lu-šu-ma ina māti nakirēšu kamîš lu-ša₂-ši-bu-uš šarrūssu liskipū šumšu u zēršu ina māti luhalliqū
