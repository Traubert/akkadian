riao/Q004750
Adad-nerari šarru rabû šarru dannu šar kiššati šar māt Aššur mār Šamši-Adad šarru dannu šar kiššati šar māt Aššur mār Šulmanu-ašared šar kibrāt erbetti tahūmu ša ina birti Zakuri Hamataya u ina birti Ataršumki mār Abi-ramu Adad-nerari šar māt Aššur Šamši-ilu tartānu iškunūni Nahlasi adi eqlīšu kirâtišu u dimātišu gabbe ša Ataršumki šūtu Aramtu ina birīšunu ušamšilūma izuzzu miṣir annâ Adad-nerari šar māt Aššur Šamši-ilu tartānu uzakkiūma ana Ataršumki mār Abi-ramu ana mārīšu mār mārīšu arkât kī rīmūti īrimū ālišu tahūmātišu x x ana miṣir mātišu ukīn šumī Aššur Adad u Ber Enlil Aššuru Ninlil Aššurtu šum Sin āšib Harrani ilāni rabûti ša māt Aššur mannu arkû ša pî narû šuātu ušamsakuma miṣir annâ ultu qāt Ataršumki mārīšu u mār mārīšu ina danāni ēkimu x u šumu šaṭri ipaššiṭa šumī šanâma išaṭṭar Aššur Adad u Ber Sin āšib Harran ilāni rabûti ša māt Aššur ša ina narû annê šumšunu zakrū ikribīšu ul išammû
