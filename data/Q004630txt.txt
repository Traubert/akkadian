riao/Q004630
Šulmanu-ašared šarru rabû šarru dannu šar kiššati šarru lā šanān ušumgallu kašūš kal kibrāte šāpir malkī ša kullate ša kullat nakirīšu kīma haṣbāte udaqqiqu zikaru dannu lā pādû lā gāmil tuqunte mār Aššur-naṣir-apli šar kiššati šar māt Aššur mār Tukulti-Ninurta šar kiššati šar māt Aššurma kāšid ultu tâmdi eliš adi tâmdi šapliš Hatti Luhute Imeri Labnana Qui Tabali Melidi āmir ēnāte ša Idiqlat u Puratte ana tûr gimilli ša Marduk-zakir-šumi ana Akkadi allik Marduk-bel-usate duppussû dabdâšu amhaṣ ana Cuthah Babili Barsipa ērub nīqīya ana ilāni māhāzī ša Akkadi aqqi ana Kaldi ūrid maddattu ša šarrāni ša Kaldi kalîšunu amhur enūma dūra rabâ ša āliya Aššur u dūru šalhûšu ša šarrāni abbīya ālik mahriya ina pāni ēpušū dūrāni šunūti ennahuma labīrūta illikū ultu abul Tabira adi eli Idiqlat kilallēšunu ana ištēn pilkiya aṣbat ašaršunu lumassi dannassunu lū akšuda ina muhhi kiṣir šadî danni uššīšunu adi gabadibbīšunu arṣip ušaklil narâ aškun narâ ša šarrāni abbīya ana ašrišunu utēr ina ūmešuma Kidudu maṣṣar dūri itti dūruma šuātum iʾabbit ana iššūte ēpuš rubû arkû anhūt dūrāni luddiš šumī šaṭra ana ašrišu lutēr Aššur ikribīšu išemme šumu dūri rabê ša melammušu mātu katmu šumu dūri šalhîšu munarriṭi kibrāte Ula maṣṣar ālišu Kidudu maṣṣar dūrišu šumu abul Tabira ša dūri danni nērab kal mātāti sāniqat malkī abul Tabira ṭābat eli ummānīša abul nērab šarri Mušlali mušaršidat arattê abul siqqurrāte Aššur mukanniš šapṣūte abul Aššur banât lamassi šarri abul ṣalme Šamaš nêr multarhī abul Šamaš rāsinat kurunnu ilāni abul ma-gal nāri ikkibša lā magāri abul Tiserri
