riao/Q004480
Aššur-naṣir-apli šar rabû šarru dannu šar kiššati šar māt Aššur mār Tukulti-Ninurta šarru rabû šarru dannu šar kiššati šar māt Aššur mār Adad-nerari šarru rabû šarru dannu šar kiššati šar māt Aššurma eṭlu qardu ša ina tukulti Aššur bēlišu attallakuma ina malkī ša kibrāt erbetta šāninšu lā īšû rēʾû tabrâte lâdiru tuqumti edû gapšu ša māhira lā īšû šarru mušakniš lā kanšūtešu ša naphar kiššat nišī ipēlu zikarūti dannu mukabbis kišād ayyābīšu dāʾiš kullat nakirē muparriru kiṣir multarhī ša ina tukulti ilāni rabûti bēlišu attallakuma mātāte kalîšina qāssu akšud huršānī kalîšunu ipēluma bilatsunu imhurū ṣābit līṭē šākin lītē eli kalîšina mātāte enūma Aššur bēlī nābû šumiya mušarbû šarrūtiya kakkašu lā pādâ ana idât bēlūtiya lū itmuh ummānāt Lullume rapšāte ina qereb tamhāri ina kakkī lū ušamqit ina rēṣūṭe ša Šamaš u Adad ilāni tiklēya ummānāt mātāt Nairi Habhi Šubare u Nirbe kīma Adad rāhiṣi elišunu ašgum šarru ša ultu ebertān Idiqlat adi Kargamiš ša Hatte Laqe ana sihirtiša Suhi adi Rapiqi ana šēpīšu ušekniša ultu rēš ēni Subnat adi Nirbi ša bītāni qāssu akšud ultu šad nērebē ša Habruri adi Gilzani ultu ebertān Zaba-šapliti adi Til-Bari ša ellān Zaban adi Til-ša-Zabdani u Til-ša-Abtani Hirimu Harutu birāte ša Karduniša ana miṣri mātiya utēr ultu šad nērebē ša Babite adi Hašmar ana nišī mātiya amnu ina mātāte ša apēlušinani šaknūteya altakan urdutti uppušu kudurru ēmessunūti Aššur-naṣir-apli rubû naʾdu pālih ilāni rabûti ušumgallu ekdu kāšid ālāni u huršānī pāṭ gimrišunu šar bēlī mulaʾʾiṭ ekṣūte tizqāru lā pādû murīb anunte šar kal malkī šar šarrāni išippu naʾdu nibīt Ninurta qardi kašūš ilāni rabûti šarru ša ina tukulti Aššur u Ninurta ilāni tiklešu mēšariš attallakuma šadê šapṣūte u malkī nakrīšu kullat mātātišunu ana šēpīšu ušekniša nakrūt Aššur eliš u šapliš ištananuma bilat u maddattu elišunu ukīnu Aššur-naṣir-apli šarru dannu nibīt Sin megir Anim namad Adad kaškaš ilāni kakki lā pādû mušamqit māt nakrīšu anāku šarru lēʾû qabli šāgiš ālāni u huršānī ašarēd tuqmāte šar kibrāt erbetta munêr ayyābīšu mātāte dannāte huršānī ekṣūte šarrāni ekdūte lā pādûte ultu ṣīt Šamši adi ereb Šamši ana šēpīya ušekniša pâ ištēn ušaškin Kalhu mahrâ ša Šulmanu-ašared šar māt Aššur rubû ālik pāniya ēpušu āla šū ēnahma iṣlal ana tīli u karmē utēr āla šū ana eššūte abni nišī kišitti qātiya ša mātāti ša apēlušinani ša Suhi Laqe ana sihirtiša Sirqu ša nēberti Puratti Zamua ana pāṭ gimriša ša Bit-Adini u Hatte u ša Liburna Patinaya alqâ ina libbi ušaṣbit nārtu ultu Zaba-eliti ahrâ Patti-hegalli šumša abbi kirâti ina limētuša azqup inbī kalāma karānī ana Aššur bēliya u ēkurrāti mātiya aqqi tīli labēru lū unakkir adi eli mê lū ušappil 1 mē 20 tikpī ana mušpali uṭabbî dūrišu ana eššūte arṣip ultu uššēšu adi gabadibbīšu arṣip ušaklil ēkal erēni šurmēni daprāni taskarinni meskanni ēkal buṭni u ṭarpiʾi ana šubat šarrūtiya ana multaʾʾût bēlūtiya ina libbi addi umām šadê u tâmāti ša pīli peṣê u parūte ina bābiša ušazziz ussim ušarrih sikkāt karri siparri almeši dalāt erēni šurmēni daprāni meskanni ina bābiša urettê kussê ušī taskarinni paššurī šinnī uhhuzāte kaspī hurāṣī annakī siparrī parzillī kišitti qātiya ša mātāti ša apēlušinani ana maʾdiš alqâ ina libbi ukīn narâ šiṭri ina dūrišu šaknu rubû arkû anhūssu luddiši šumī šiṭri ana ašrišu lutēr Aššur bēlu rabû Ištar bēlat qabli u tāhāzi ikrubū išemme munakkir šuma Aššur u Ninurta ezziš ikkalmūšu šarrūssu liskipū kussâšu līkimū ina pān nakrīšu kamêši lušēšibušu šumšu zēršu ina māti luhalliqū
