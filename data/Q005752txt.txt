riao/Q005752
Adad-nerari šakni Enlil iššak Aššur mār Arik-den-ili šakni Enlil iššak Aššur mār Enlil-nerari šakni Enlil iššak Aššurma enūma bīt Ištar Aššuriti bēltiya ša ina pāna Ilu-šuma iššak Aššur abī mār Šalim-ahi iššak Aššurma eppušuma ušaklilu bītu šū ēnahma Šarru-ken iššak Aššur mār Ikuni iššak Aššurma uddišu itūr ēnahma Puzur-Aššur_III iššak Aššur abī mār Aššur-nerari iššak Aššurma uddišu bītu šū nāmarūšu bīt šuhūru ša tarbaṣi u huruš Ištar ša tarbaṣima ša Altammu-ša-Ištar iqabbiušuni u bīt Išhara ša tarbaṣima itūruma ennahu Adad-nerari šakni Enlil iššak Aššur mār Arik-den-ili šakni Enlil iššak Aššur mār Enlil-nerari šakni Enlil iššak Aššurma bīta šâtu anša akšir tirātešu u₂-ni-IG uššēšu ina pūli udennin gušūrī ša bīt šuhūri šipšāte u napdê u gušūrīma ša bīt huruš Ištar anhūssunu unekkir gušūrī eššūti ukīn ana ašrišu utēr u narêya aškun ana arkât ūmē rubû arkû enūma bīt šū ennahuma uddašu narêya u šumī šaṭra ana ašrišunu utēr Aššur ikribēšu išemme munekkir šiṭriya u šumeya Aššur bēlī šarrūssu liskip šumšu zēršu ina māti luhalliq Ištar bēltī abikti mātišu liškun ina pāni nakrišu ai izziz Adad ina beriq lemutti māssu libriq ana mātišu hušahha liddi Sin UD.1.KAM₂ līmu Ša-Adad-ninu Belat-ekallim UD.10.KAM₂ līmu Aššur-dammiq Qarratu līmu Ša-Adad-ninu
