riao/Q004790
Aššur bēlu rabû šar ilāni mušīm šīmāti Anu gešru rēštû zārî ilāni rabûti Enlil abu ilāni bēl mātāti mušarbû šarrūti Ea eršu šar apsî pētû uznī Marduk apkal ilāni bēl têrēte mumaʾʾer gimri Nabu ṭupšar Esagil āhiz ṭupšīmāt ilāni sāniqu mithurti Sin nannār šamê u erṣeti bēl agâ munammir burūmê Ištar bēlat qabli u tāhāzi sākipat ašṭūti Gula azugallatu rabītu hīrat qarrād ilāni mār Enlil gašri Šamši-ilu tartānu nāgir rabû šatam ēkurrāti rabû ummānāti rapašti šāpir Hatti Gute u gimir Namri kāšid uhmātu ša šulum Šamši mušahribu x x mušamqit Muski u Urarṭu šālilu nišīšu sāpin Utuʾu Rubʾu Hadalu Labdudu šākinu kamāršunu enūma Argišti Urarṭu ša kīma imbari kabtu x nībašu emūqi gitpāšuma ana mamma šarri mahrê lā itruṣu qāssu ušbalkitma nišī ana Guti ikṣur tamhāru uštēšer gimir ummānišu ina qereb šadê ana naqrabi inūqa ina qibīt abi Aššur bēlu rabû u šaqîtu ummi Ešarra ašarēduti ilāni Ninlil Šamši-ilu tartānu nāgir rabû šatam ēkurrāti rabû ummānāti rapšāte ina qereb šadê šuātu rēdê ugdašir ina šagāme rabûti NIG₂.NAR-ma kakkī šutakṣrūte ša pardiš iramumū i-zi-qa imhulliš šamrūte murē ṣimdat nīrišu elišu anzâniš uš-pa-riš-ma iškuna abiktašu ēzibma ummānātešu UKKIN-šu₂ saphāti tāhāzi ēdurma šarrāqiš uṣṣi ēkimšu ušmannašu niṣirti šarrūtišu x-x-šu-su qātī ikšudu ina ūmešuma 2 nēšē ṣīrūti ina abul Kar-Šulmanu-ašared āl bēlūtiya imitta u šumēla lū ušzizma šumīšunu abbi šumu ištēn nēši ša x U₄-mu ezzu tību lā mahru mušamqit lā māgirī mušamṣû mal libbi šumšu šumī šanê x ša mahrat bāb nākip anuntu sāpin māt nukurtu mušēṣû x lemnēti mušērib damqūti šumšu
