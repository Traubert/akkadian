riao/Q004738
ana Ninurta bēl gašri šagapīri šurbî etelli qurādu ilāni mukīl markas šamê u erṣete mumaʾʾer gimri muttalli Igigi mamli šitrāhi ša lā imahharu dannūssu ašarēd Anunnaki ālali ilāni šūpî ša lā šanān kaškaššu Utulu bēlu ṣīru rākib abūbi ša kīma Šamši nūr ilāni ibarrû kibrāti uršāni ilāni ša namrīri šitpuru malû pulhati gāmir emūqī gašrāti bukur Enlil tukulti ilāni zārêšu binût Ešarra aplu šitluṭu ša ina burūmî ellūti šurruhu gišgallum ilitti Kutušar bēlti šinnat Anum u Dagan ša lā uttakkaru ṣīt pîšu dandannu ṣīru šurbû rāš emūqī ša šummuhū mešrêti ṣurru šumdulu karaš niklāti kaškaš ilāni etellu āšib Kalhi kiṣṣi elli ašri šumduli šubat Utulu Šamši-Adad šarram dannu šar kiššat lā mahri rēʾû ašrāti nāši haṭṭi ešerte murtēdu kalîš mātāti mumaʾʾer gimri zēr šarrūti dārû ša ultu ulla ilāni ibbû zikrišu šangû ella zānin Ešarra lā muparku mukīl parṣi Ekur ša ana šipri Ehursagkurkurra ēkurrāti mātišu gummur libbašuma bašâ uznāšu mār Šulmanu-ašared šar kibrāt erbetti šānin malkī ša kullati dāʾiš mātāt mārū ša Aššur-naṣir-apli māhir bilat u igisî ša kalîš kibrāti enūma Aššur-daʾʾin-apla ina tarṣi Šulmanu-ašared abišu ēpuša limneti sīhu bārtu amāt lemutti ušabšima mātu ušbalkitma ikṣura tāhāzu nišī māt Aššur eliš u šapliš ittišu ušeshirma udannina tamītu ālāni ušamkirma ana epēš qabli u tāhāzi iškuna pānišu Nina Adia Šibaniba Imgur-Enlil Iššabri Bit-Šaširia Šimu Šibhiniš Tamnuna Kipšuna Kurbail Tidu Nabulu Kahat Aššur Urakka Sallat Huzirina Dur-Balaṭi Dariga Zaban Lubdu Arrapha Arbail adi Amedi Til-abni Hindanu naphar 27 māhāzī adi halṣānišu ša ultu Šulmanu-ašared šar kibrāt erbetti abiya ikkirūni ultu Aššur-daʾʾin-apla išakkūni ina qibīt ilāni rabûti bēlīya ana šēpīya ušakniš ina gerriya mahrê ša ana Naʾiri ēlû maddattu sisê ṣimdat nīri ša šarrāni kalîšunu ša Naʾiri amhur ina ūmišuma Naʾiri ana pāṭ gimriša kīma sapāri ashup miṣir māt Aššur ša ultu Paddira ša Naʾiri adi Kar-Šulmanu-ašared ša pūt Gargamiš ultu Zaddi miṣir māt Akkadi adi Enzi ultu Aridi adi Suhi ina qibīt Aššur Šamaš Adad Ištar ilāni tiklēa kīma kilzappi ana šēpīya iknušu ina 2 gerriya Mutarriṣ-Aššur rab rēšī eršu mūdê tuqumti amēli ṭēmi itti ummāniya u karāšiya ana Naʾiri umaʾʾerma ašpuršu adi eli tâmti ša šulme Šamši illik 3 mē ālāni ša Šarṣina mār Meqdiara 11 ālāni dannūti adi 2 mē ālānišu ša Ušpina ikšud tidūkišunu adūk šallassunu makkūršunu būšašunu ilānišunu mārīšunu mārātišunu išlula ālānišunu ippul iqqur ina išāti išrup ina tayyartišu dīktī ša Sunbaya idūk maddattu sisê ṣimdat nīri ša šarrāni ša Nairi kalîšunu imhur ina 3 gerriya Zaban ētebir Kullar attabalkat ana Naʾiri ēli maddattu ša Dadi Hubuškaya ša Šarṣina mār Meqdiara ša Sunbaya Mannaya Parsuaya Taurlaya sisê ṣimdat nīri amhur Mesaya pulhi melamme ša Aššur bēliya ishupūšunūti ištu pāna namurrat kakkīya dannūti iplahūma ālānišunu umašširu šadû marṣu iṣbatū 3 ubānāt šadê ša kīma urpati ultu šamê šuqallula ša iṣṣūr mupparšu lā ibâʾu ašaršin ana dannūtišunu iškunū arkišunu arteddî ubānāt šadê šināti lū alme ina ištēn ūmē kīma erû elišunu lū ašeʾî dīktašunu maʾattu lū adūk šallassunu makkūršunu būšašunu alpīšunu imērīšunu ṣēnišunu sisê ṣimdat nīri udrāti ša šinnû išqubbīti šakna ana lā māni ultu qereb šadê ušērida 5 mē ālāni ša limētušunu appul aqqur ina išāti qilûti ana Gizilbunda allik Kinaki akšud appul aqqur ina išāti ašrup šadê guhlu lū abbalkit maddattu ša Titamaška Sassiašaya Kiara Karsibutaya sisê ṣimdat nīri amhur Gizilbunda ēpušu melamme bēlūtiya u tībi tāhāziya danni ishupūšunūtima ālānišunu maʾadūti umaššerū ana Uraš āl dannūtišunu ērubūni āl šuātu assibi aktašad dāmī qurādīšunu kīma nabāsi ribīt ālišunu lū aṣrup 6 līm tidūkišunu lū adūk Pirišati šarrašunu adi 1 līm 2 mē mundahṣīšu ina qātī aṣbat šallassunu makkūršunu būšašunu alpīšunu ṣēnīšunu sisêšunu unūt kaspim hurāṣim hušê siparrī ana lā māni ašlula appul aqqur ina išāti ašrup maddattu ša bēl āli Ṣibaraya amhur ṣalam šarrūtiya šurbâ ēpušu lītāt Aššur bēliya tanitti qardūti u mimma epšēt qātiya ša ina Naʾiri ēpušu ina qerbišu alṭur ina Ṣibara āl dannūtišunu ša Gizilbundaya ušezziz ana Mataya lū allik ultu pān kakkī Aššur ezzūte u epēš tāhāziya danni ša munehha lā īšû iplahūma ālānišunu umaššerū ana šadê marṣi ēlû arkišunu artiddî 2 līm 3 mē dīktī ša {m}ha-na-ṣi-ru-ka Mataya adūk 1 mē 40 pēthallašu lū ēkimšu makkūršu būšašu ana lā māni uterra Sagbita āl šarrūti adi 1 līm 2 mē ālānišu appul aqqur ina išāti ašrup ina tayyartiya šadê mūṣi attabalkat Munirsurata Araziašaya adi 1 līm 70 mundahiṣīšu ina kakkī ušamqit pagrīšunu hurrī natbāki ša šadê lū umalli mārīšunu mārātišunu makkūršunu būšašunu alpīšunu ṣēnīšunu ummānāt mātiya maddatta lū imšuʾ ālānišunu appul aqqur ina išāti ašrup ina ūmišuma maddattu ša Sirašme Babaruraya ša Amahar Harmišandaya ša Zarišu Parsaniaya ša Zarišu Hunduraya ša Sanašu Kipabarutakaya ša Ardara Uštaššaya ša Šuma Kinukaya ša Taitai Gingibiraya ša Bisirain Arimaya ša Parušta Kibarušaya ša Ašpaštatauk Uilaya ša Amamaš Kingištilenzahaya ša Tarsihu Maṣiraušaya ša Mamaniš Luksaya ša Zanzar Dimamaya ša Sirašu Simguriaya ša Gišta Abdanaya ša Adadanu Asatiaya ša Ursi Ginhuhtaya ša Bara Ginizinaya ša Arua Kindutaušaya ša Kirnakuš Dagruaya ša Zabanu Zuzaruraya ša Irtiṣati Gingirdaya ša Barzuta Taurlaya ša Šua Nanitumaya ša Satiria ša Artasirari šarrāni ša Naʾiri kalîšunu ina qibīt Aššur Šamaš Adad ilāni tiklēya bilat maddattu sisê ṣimdat nīri ana ūmī ṣâti elišunu ukīn ina ūmešuma itti Kullar šadê danni adi tâmdi ša šulme Šamši kīma Adad šāšgimī elišunu ašgum pulhi melamme elišunu atbuk ina 4 gerriya Simanu UD.15.KAM₂ ana Karduniaš alāku Zaban ēbir ina birīt Zaddi Zaban abbalkit natbāk šadê 3 nēšē ṭardūte adūk Ebih abbalkit Me-turnat alme pulhī melamme ša Aššur u Marduk ilāni rabûti bēlēya ishupūšunūti šēpīya iṣbatū nišī šâtunu ušēṣâmma adi makkūršunu ilānišunu ana libbi mātiya ūbilšunūti ana nišī mātiya amnu Turnat ina mīliša ēbir Qarne āl šarrūtišu adi 2 mē ālāni ša limītušu appul aqqur ina išāti ašrup Ialman abbalkit Diʾbina alme namurrat Aššur ishupūšunūti šēpīya iṣbatū 3 līm ummānāti adi nišīšunu makkūršunu būšašunu ištu qereb āli šuātu alqâšunūti Datebir Izduia ša ina ahi Gannanati šaknu adi 2 mē ālāni ša limītušunu akšud 3 mē 30 tidūkišunu adūk šallassunu makkūršunu būšašunu ilānišunu ašlula kirîšunu akšiṭi ālānišunu appul aqqur ina išāti ašrup nišī ša ina pāni kakki ezzūte ipparšidu ana Qerebti-alani āl dannūtešu ērubū āl šuātu assibi aktašad 5 mē tidūkišunu adūk šallassunu makkūršunu būšašunu ilānišunu alpīšunu ṣēnīšunu ašlula ālāni appul aqqur ina išāti ašrup māt Akkad kalāma ša ultu pān namurrat kakkīya šamrūte epēš tāhāziya danni ša munehha lā išû iplahūma ana Dur-Papsukkal āl šarrūti ša kīma ušal nāri ina rubbi mê šaknu ana qitrub ummānātiya lā ṭābu adi 4 mē 47 ālāni ša ina libbi ērubūni āl šuātu ina mētaqtiya lū akšud 13 līm mundahiṣīšu ina kakki ušamqit dāmīšunu kīma mê nāri rebīt ālišunu lū ušardi šalamta qurādīšunu ana gurunnīt lū agrun 3 līm balṭūti ina qātī uṣabbit erši šarrūtišu nēmat šarrūtišu niṣirti ēkallišu sekrēt ēkallātišu makkūršu būšašu ilānišu u mimma hišihti ēkallišu ana lā māni ištu qereb āli šuātu ašlula šallat qurādīšu kīma eribî ana ummānāti mātiya lū ippâdū ālu šuātu appul aqqur ina išāti ašrup Marduk-balatṣu-iqbi ana gipiš ummānātešu ittakilma Kaldu Elamtum Namri Arumu itti ummānātišu maʾdî ana lā māni idkâ ana epēš qabli u tāhāzi ina irtiya itbâ ina muhhi Daban ina pūt Dur-Papsukkal sidirta ša ummānātišu aškun ittišu amdahiṣ dabdâšu aškun 5 līm gunnīšu upallik 2 līm balṭūti ina qātē uṣabbit 1 mē narkabātišu 2 mē pēthallušu bīt ṣēri kultār šarrūtišu erši ušmannišu ēkimšu
