riao/Q006688
Marduk bēlu rabû šar ilāni tāmih kippat šamê u erṣetim mušēšib ālāni mukin māhāzī pāqid ešret ilāni kalāma Nabu ṭupšar ilāni ṣābit qanî ṭuppi elli nāši ṭuppi šīmāt ilāni āšeir Igigi u Anunnaku mūtaddin kurmetī qaʾʾiš balāṭi Šamaš nawar mātāti dayyān kiššat ālāni ṣulūl kibrāti Sin nannār šamê u erṣeti nāši qarnāte ṣīrūti ša litbušu namrīri Ištar-kakkabi namirtu Inninna ša ṭābi nashurša māhirat supê ilāni rabûti ana napharišunu šēmū taṣlītīšu rēṣīšu bēlīšu Bel-Harran-beli-usur nāgir ēkalli ša Tukulti-apil-Ešarra šar māt Aššur pālih ilāni rabûti umaʾʾerunnima bēlī gašrūti ina qibītišunu ṣīrti u annišunu kīni ālu ina madbari ina namê aṣbat ultu uššēšu adi gabadibbīšu lū ušaklil Ekur ēpušma parak ilāni rabûti ina libbi inaddî timmēnšu kīma šapik šadê ušaršid ukīn uššēšu ana dūr dāriš Dur-Bel-Harran-beli-usur ina pî nišī šumšu abbima ušēšir harrānišu narâ alṭur ṣalam ilāni ina muhhi abni ina šubat ilūti ulziz isqu nindabê qutrinni ana ilāni šunūti ukīn dāriš mannu arkû ša Aššur Šamaš Marduk u Adad ana damqātim šumšu inambû umʾʾaru māt anhūt āl Ekur šuātu uddiš isqu nindabê ša ilāni šunūti lā tabaṭṭil ša āli šuāšu zakûssu aškun nusāhīšu lā inassuhū tibnu lā išabbaš mûšu ana butuqti šanītimma lā ibattaq miṣru kudur lā enî ṣibit alpī u ṣēni lā iṣabbat nišī āšib libbišu ilku tupšikku lā imdi mamma šanûma ana muhhišunu lā uštazzama lā ēpuš rēdûssun u narâ ultu ašrišu lā tadâki ina ašri šanîmma lā tašakkan ana bītu asakki lā terrub lā adūk ina eperi lā takattu ina mê lā inaddî kupru lā teṭebbe ina išāti lā taqalli mušarâ lā tupaššiṭ ilāni ša ina narâ uṣurtu šumšunu šaṭru ina šašme qabli u tāhāzu dīhi šibṭi lipti Erra mūtāni ēma qātīka inaššû išemmû ikribīka illikū rēṣūtuka munakkir šiṭriya u šumiya Aššur Šamaš Marduk Adad ilāni rabûti bēl ulli lā bašê ayya išû rēmu
