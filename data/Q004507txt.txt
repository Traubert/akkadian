riao/Q004507
ēkal Aššur-naṣir-apli šarru rabû šarru dannu šar kiššati šar māt Aššur mār Tukulti-Ninurta šar kiššati šar māt Aššur mār Adad-nerari šar kiššati šar māt Aššurma kāšid mātāt Nairi ana pāṭ gimriša ištu nērebī ša Habruri adi Gilzani ultu rēš ēni Subnat adi Šubre qātī ikšud ultu ebertān Idiqlat adi Hatti Laqe ana sihirtiša Suhu adi Rapiqi ultu nērebī ša Babiti adi Hašmar Zamua ana sihirtiša ištu ebertān Zaba-šupali adi Til-Abari ša ellān Zaban adi Til-ša-Abatani ultu Til-ša-Abatani adi Til-ša-Zabdani Hirimu Harutu birāte ša Karduniaš ana miṣir mātiya utīra ina mātāti u huršānī ša apēlušunu šaknīya altakkan maddattašunu amhur urdānūtu uppušu
