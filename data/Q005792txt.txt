riao/Q005792
Šulmanu-ašared šakni Enlil iššak Aššur šarram dannu šar kiššat nišī utul abrāti pāqid Ekur baʾʾīt ili šadî Nunnamnir qāmû targīgī lā pādû ušumgal qabli ārir zayyārī kašūš lā māgirī mulakku ašṭūti dāʾiš muštarhī mušeknišu nagab huršānī ša ana šiddī naskūti rapša ummān Quti unaʾʾilu kī šūbe kāšid Lullubi u Šubari šālil gērû zāmânī eliš u šapliš mār Adad-nerari šakni Enlil iššak Aššur mār Arik-den-ili šakni Enlil iššak Aššurma enūma ina Ehursagkurkurra bīt Aššur bēliya ina bābāni ellūti ša Kalkal nāmarī šaqûti lū ēpuš nēreb siparri mēlê rabûti lū ušezziz hittāni niphī šurīnī u dalāt siparri lū ukīn ina ūmišuma bīt hiburni labīra ša šarrāni abbāʾūya ina pāna ēpušū dūra ana šūturi tarpašâ ana šurbî bīt hiburni šâtunu aqqur napharšunu unekkir x+16 ina ammati tarpašâ urabbi 10 libnāti dūršu bētānâ 5 libnāti dūršu kīdānâ ukebber erinakkī ēpuš hiburni u rāṭāti ana ašrišunu utēr el ša pāna utter ištu uššēšunu adi gabadibbīšunu ēpuš ušaklil u narêya aškun narê ša abbēya šamna apšuš nīqa aqqi itti abni kaspi u hurāṣi ana ašrišunu utēršunūti ana arkât ūmē rubû arkû enūma šipru šū ušalbaruma ennahu anhūssunu luddiš kīma anākuma narê ša abbēya lā unakkiru ana ašrišunu uterru narêya ana ašrišunu lutēr Aššur ikribēšu išemme munekkir šiṭriya u šumiya Aššur bēlī šarrūssu liskip šumšu zēršu ina māti luhalliq šarram bēl lemuttišu kussâšu līṭir ana niṭlī īnīšu māssu lišpur Ša-sarrate līmu Aššur-kašid
