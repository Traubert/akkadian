riao/Q004602
ana Adad gugal šamê u erṣeti mušaznin nuhši nādin rîti u mašqīte ana nišī ēpuš ālāni nādin išqu u nindabê ana ili ahhīšu gugal nārātu muṭahhidu kibrāti ili rēmēnû ša sīpûšu ṭābi āšib Guzani bēlu rabû bēlišu Adad-itʾi šakin māti Guzani mār Šamaš-nuri šakin māti Guzani ana bulluṭ napšātišu arku ūmēšu šumʾud šattišu šalām bītišu zērīšu u nišīšu ana nasāh marṣi ša zumrišu ikribiya ana šemê qibīt pîya ana magāri ikrumma iqīš mannu arkû anhūssu luddiš šumīma liškun mannu ša šumī unakkaru u šumšu išakkanu Adad qardu lū bēlī dīnišu ṣalam Adad-itʾi šakin māti Guzani Sikani u Zarani ana terēṣ kussîšu arku palûšu qibīt pîšu eli ilāni u nišī ṭūbi ṣalmu šuāte eli mahrê ušātir ina pān Adad āšib Sikani bēlī Habur ṣalmašu izqup mannu ša šumī ultu libbi unūte ša bīt Adad bēliya ipaššiṭuni Adad bēlī akališu mûšu lā imahhar Šala bēssi akališu mûšu šanîš līriš lū lā eṣīdi 1 līm līriš 1 sūt liṣbat 1 mē gurrutū lā ušabbâ hurāpi 1 mē arhū lā ušabbâ mūrī 1 mē wālidāte lā ušabbâ māri 1 mē āpiāte lā umallâ tinūru eli tubkinnāte lāqite lilqute diʾu šibṭu dilipte ultu mātišu lā iparrasū
