riao/Q005853
Tukulti-Ninurta šakin Enlil iššak Aššur mār Šulmanu-ašared iššak Aššur mār Adad-nerari iššak Aššurma enūma bīt Nunaitte bēltiya ša ina pāna šarrāni ālik pāniya ēpušū bītu šū ēnahma labērūta illik Šulmanu-ašared abī iššak Aššur anhūssu unekkir dannassu ikšud uššēšu irme bīta šâtu ēpuš 72 tibkī ulli ina ūmešuma Tukulti-Ninurta šakin Enlil iššak Aššur 20 tibkī elišunu uraddi gušūrī u dalāti ukīn bīta ēpuš ušeklil parakka arme Nunaitta bēltu ina hidâte u rīšāte ina parakkiša ušāšib u narêya aškun rubû arkû anhūssu luddiš šumī šaṭra ana ašrišu lutēr Nunaittu ikribēšu išemme
