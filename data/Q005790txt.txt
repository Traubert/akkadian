riao/Q005790
Šulmanu-ašared šakin Enlil iššak Aššur mār Adad-nerari šakin Enlil iššak Aššur mār Arik-den-ili šakni Enlil iššak Aššurma mukīn māhāzī ellūti bānû Ekur kiṣṣi ilāni šubat Nunnamnir enūma Ehursagkurkurra bītu mahrû ša Ušpiya abī iššak Aššur ina pāna ēpušu ēnahma Erišu abī iššak Aššur ēpuš 2 šūši 39 šanāti illikāma itūr ēnahma Šamši-Adad abī iššak Aššurma ēpuš 9 šūši 40 šanāti illikāma bētam u ešertašu ina qimīt gīra lū uštalpit bīta šâtu ana sihirtišu unekkir dannassu akšud išdīšu kīma kiṣir šadî lū armi 2 nāmarī ša ina mahri lā epšu kīma atartima ēpuš kisal Nunnamnir u tarpaš kisal Aššur bēliya el mahrî mādiš uttir u ušerbi šupāti u nēmedī ina ešrētišunu armi kullat ilāni šūt Ekur ina qerbišu ukīn narêya u timmēnīya aškun munekkir šiṭriya u šumiya Aššur bēlī šarrūssu liskip šumšu u zēršu ina māti luhalliq Ša-sarrate UD.20.KAM₂ līmu Aššur-dammiq mār Abi-ili
