riao/Q004457
ana Ninurta gešri dandanni ṣīri ašarēd ilāni qardu šarhu gitmālu ša ina tāhāzi lā iššannanu tībušu apil rēštû hāmim tuqmāte bukur Nudimmud qurād Igigi lēʾû malik ilāni ilitti Ekur mukīl markas šamê erṣeti pētû nagbē kābisi erṣetim rapašti ili ša ina balušu purussê šamê u erṣetim lā ipparrasu munnarbu ekdu ša lā enû qibīt pîšu ašarēd kibrāti nādin haṭṭi u purussê ana naphar ēpuš ālāni gugallu šamru ša lā uttakkaru siqir šaptišu lēʾû rapšu apkal ilāni muttallu Utulu bēl bēlē ša kippat šamê u erṣetim qātuššu paqdu šar tamhāri ālilu ša tuqmatu itallu šulluṭu gitmālu bēl nagbē u tâmāti ezzu lā pādû ša tībušu abūbu sāpin māt nakirē mušamqit targīgī ili šarhu ša lā enû ištiššu nūr šamê erṣetim mušpardû qereb apsî muʾabbit lemnūti mušakniš lā māgirī muhalliq zayyārī ša ina puhur ilāni šumšu ili mamma lā innennû qaʾʾiš balāṭi ili rēmēnû ša sīpûšu ṭābi āšib Kalhi bēlī rabê bēliya Aššur-naṣir-apli šar kiššati šar lā šanān šar kullat kibrāt erbetta Šamšu kiššat nišī nišīt Enlil u Ninurta narām Anim u Dagan kašūš ilāni rabûti šahtu narām libbika rubû megir Enlil ša šangûssu eli ilūtika rabûti iṭībūma tušaršidu palâšu eṭlu qardu ša ina tukulti Aššur bēlišu allikuma ina malkī ša kibrāt erbetta šāninšu lā išû rēʾû tabrâte lā ādiru tuqumti edû gapšu ša māhira lā išû šar mušakniš lā kanšūtešu ša naphar kiššat nišī ipēlu zikarūti dannu mukabbis kišād ayyābīšu dāʾiš kullat nakirē muparriru kiṣir multarhī ša ina tukulti ilāni rabûti bēlišu allikuma mātāti kalîšina qātsu akšud huršānī kalîšunu ipēluma bilatsunu imhurū ṣābit līṭē šākin lītē eli kalîšina mātāt enūma Aššur bēl nābû šuma mušarbû šarrūtiya kakkašu lā pādâ ana idât bēlūtiya lū itmuh ummānāt Lullume rapšāte ina qereb tamhāri ina kakkī lū ušamqit ina rēṣūṭe ša Šamaš u Adad ilāni tiklēya ummānāt mātāt Nairi Habhi Šubare u Nirib kīma Adad rāhiṣi elišunu ašgum šarru ša ultu ebertān Idiqlat adi Labnana u Tamti-rabiti Laqe ana sihirtiša Suhi adi Rapiqi ana šēpīšu ušekniša ultu rēš ēni Subnat adi rēš ēni ša Idiqlat qāssu akšud ultu māt nērebī ša Habruri adi Gilzani ultu ebertān Zaba-šapliti adi Til-Bari ša ellān Zaban ultu Til-ša-Abtani adi Til-ša-Zabdani Hirimu Harutu birāte ša Karduniaš ana miṣri mātiya utēr ultu māt nērebē ša Babite adi Hašmar ana nišī mātiya amnu ina mātāti ša apēlušinani šaknūtea altakan urdutti uppušu kudurra ēmessunūti
