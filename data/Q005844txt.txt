riao/Q005844
x x namad {d}x x ilāni rabûti tukulti x ša ina kibrāti ultelliṭuma kullat lā māgirīšu qāssu ikšudu ṣābit mātāt nakirē mureppiš miṣrī šarru dannu namad ilāni rabûti zēr bēlūti ša ištu ulla šangûssunu ina Ekur u šāpirūssunu ina kiššat nišī Enlil ušerbû anāku mār Šulmanu-ašared šar māt Aššur mār Adad-nerari šar māt Aššurma enūma Aššur bēlī x šuma ibbûni u ṣi-x ištu Tulsina šadî lašqi berīt Šasila Mašḫat-šarri eberti Zabe-šupali ištu Zuquški u Lallar šiddi Quti rapašti Uqumani Elhunia adi Šarnida Mehri Paphi Katmuhi Bušše Mummi u sihirti Kašiyari Alzi Madani Nihani Alaia Tepurzi u Purulumzi kullat Šubari rapašti adi pāṭ Nairi u pāṭ Makan x x x qātī ikšudu x rubû māhir ṭātēšunu rēʾû pāqissunu u utullu multēširšunu anāku x ēnahma labērūta illik anhūssu unekkir dannassu akšud ištu uššēšu adi gabadibbīšu ēpuš u narêya aškun rubû arkû anhūssu luddiš šumī šaṭra ana ašrišu lutēr Aššur ikribēšu išemme
