riao/Q005805
Šulmanu-ašared šakni Enlil iššak Aššur šarram dannu šar māt Aššur mār Adad-nerari šar māt Aššur mār Arik-den-ili šar māt Aššurma kāšid Šubari Lullumi u Quti mušekniš Muṣri ša ina tukulti Ištar bēltišu eṭliš kullat nakirīšu ināruma dabdû zāʾerīšu ina qereb tāhāzi iltakkanuma x-gi-šu-nu saklūte ana šēp Ištar bēltišu ušekniš enūma bīt Ištar bēlat Nina bēltiya ša ina pāna Šamši-Adad šarram ālik pāniya ēpušu ēnahu arkišu Aššur-uballiṭ abī uddišu bītu šū ina rībe ēnahma ihṭabit ana sihirtišu unekkir anšātišu akšer u maqta ištu uššīšu adi gabadibbīšu ēpuš temmēnī ša Aššur-uballiṭ uddiš ana ašrišunuma utēr u timmēnīya aškun rubû arkû enūma bītu šū ennahuma uddašu kīma anākuma temmēnī ša Aššur-uballiṭ abiya ana ašrišunu uterru timmēnīya ana ašrišunu lutēr Ištar ikribīšu išemme munekkir šiṭriya u šumiya Aššur bēlī šarrūssu liskip šumšu u zēršu ina māti luhalliq šâšu māssu liddišunuma Adad ina beriq lemutte māssu libriq ana mātišu hušahhī liddi
