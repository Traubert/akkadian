riao/Q005789
Šulmanu-ašared šakni Enlil iššak Aššur ellu šakkanakki ilāni rubû migir Ištar mubbib šuluhhi u nindabê mušātir ana naphari ilāni zībī taklīme mukīn māhāzī ellūti bānû Ehursagkurkurra kiṣṣi ilāni šadû mātāt ušumgallu tabrâti rēʾû puhur dadmē ša alkakātušu alkakātušu šūturā el Aššur ṭāba uršanu qardu lēʾû tuqumāti qām zayyārī multašgimu qabal gērîšu ša kīma nabli ittanašraru ereh tāhāssu u kīma gišpar mūti lā pādê tēbu kakkīšu rubû kīnu ša ina tukulti Aššur u ilāni rabûti bēlīšu ittallakuma māhira lā īšû ṣābit miṣrāt nakiri eliš u šapliš bēl ša naphari malkī u rubê Aššur u ilāni rabûti ana šēpīšu ušeknišu enūma Aššur bēlī ana palāhišu kīniš uttânnima ana šūšur ṣalmāt-qaqqadi haṭṭi kakki u šibirra iddina agâ kīna ša bēlūti išruka ina ūmešuma ina šurrû iššiakkūtiya Uruaṭri ibbalkitunima ana Aššur u ilāni rabûti bēlīya qātī ašši dakût ummānīya aškun ana kiṣir huršānīšunu dannūti lū ēli Himme Uatqun Mašgun Salua Halila Luha Nilipahri u Zingun 8 mātū u illatūšina akšud 51 ālāni šunu aqqur ašrup šallassunu makkūrišunu ašlul puhur Uruaṭri ina 3-ti ūmē ana šēp Aššur bēliya lušekniš atmēšunu unessiq aṣbat ana ardūti u palāhiya ūtâššunūti kabitta bilat huršānī ana dārâti elišunu lū aškun Arina kiṣṣa šuršuda kiṣir huršānī ša ina mahra ibbalkitu išēṭu Aššur ina tukulti Aššur u ilāni rabûti bēlīya ālu šâtu akšud aqqur u kudimme elišu azru eprīšu ēsipama ina abul āliya Aššur ana ahrât ūmē lū ašpuk ina ūmešuma Muṣri kalîša ana šēp Aššur bēliya lušekniš enūma ina qibīt ilāni rabûti ina emūqī ṣīrāti ša Aššur bēliya ana Hanigalbat allikuma ṭūdī šapšāqī nērebē marṣūti lū aptê Šattuara šar Hanigalbat ummān Hatti u Ahlami ittišu lū ušeškin nērebē u mašqâya lū iṣbat ana ṣumāmēti u mānahti ummāniya ina gipiš ummānātišunu dapniš lū itbûnimma amdahaṣma abiktašunu aškun dabdû ummānātišunu rapšāti ana lā mīni adūk ana šâšu ina ziqit malmalli adi šalāmu Šamši lū aṭṭarassu gunnišunu upelliq 4 šār balṭūtišunu uneppil ašlul 9 māhāzīšu dannūti āl bēlūtišu lū akšud u 3 šūši ālīšu ana tīlu u karmē ašpuk ummān Hatti u Ahlami raʾiṣīšu kīma zerqi lū uṭebbeh ina ūmešuma ištu Taidi adi Irridi sihirti Kašiyari adi Eluhat halṣi Sudi halṣi Harrani adi Kargamiš ša ah Purate ālīšunu aṣbat mātīšu abēl u šītat ālīšu ina išāti lū uqelli arkišu Quti ša kīma kakkab šamê minûta lā īdû šaggalta landū ibbalkituninnima ittiya ikkiru zāʾerūti ēpušu ana Aššur u ilāni rabûti bēlīya qātī aššima anna kīna ešeriš ēppuluninni karāš ummānīya ēzib nisiq narkabātiya šalulta lū alqê ana qereb tāhāzišunu addi ištu miṣir Uruaṭri adi Kutmuhi šiddī naskūti perka bēre nesûti napultī ummānātišunu rapšāti kīma mê lū atbuk šalmāt qurādīšunu ṣēra rapša lū umelli šallassu būlšu emāmšu u makkūršu ana āliya Aššur lū ubla rēʾû kīnu ša Anu u Enlil šumšu ana dārâti ibbû anāku zēr dārû mūdû ilāni mār Adad-nerari šakni Enlil iššak Aššur mār Arik-den-ili šakni Enlil iššak Aššurma enūma Ehursagkurkurra bīt Aššur bēliya ša Ušpiya iššak Aššur abī ina pāna ēpušuma ēnahma Erišu abī iššak Aššur ēpuš 2 šūši 39 šanāti ištu palê Eriše illikāma bītu šū ēnahma Šamši-Adad iššak Aššurma ēpuš 9 šūši 40 šanāti illikamma bītu šū ša Šamši-Adad iššak Aššur ēpušuma šēbūta u lebērūta illiku išāti ana qerbišu imqut bīt ešertašu ta-šu₂ sukkī sāgī parakkī nēmedī šupāti mimma makkūr bīt Aššur bēliya ina išāti lū iqmi ina ūmešuma bītu šâtu ana sihirtišu unekkir qaqqaršu ušensik dannassu akšud išdīšu ina abni danni kīma kiṣir šadî ušeršid bīt ella kiṣṣa šaqâ parakka ṣīra atmana rašubba ša el mahrî qudmēšu šūturu nakliš epšu ana tanādati šūṣû ana simat ilūtišu rabīti šarku ana bēlūtišu rabîš šūlukū ānahma ana Aššur bēliya ēpuš ana uššēšu abni kaspi hurāṣim parzilli erîm annakim riqqī ina riqqī lū addi ina šaman šamni ṭābi dāmi erēni dišpi u himēti šellaršu lū ašēl ištu uššēšu adi gabadibbīšu ēpuš narêya aškun tašīlassu ēpuš enūma Aššur bēlī ana bītu šâtu ibāʾuma parakkišu ṣīra hadîš irāmu epšēti nimurti bītu šâtu līmurma lihdâ unnīnīya lilqê teslītī lišmê šīmāt šulum iššiakkūtiya zēr iššiakkūtiya nuhuš palêya ina pûšu kabti ana ūm ṣâti rabîš litasqar narê ša šarrāni mahrûti šamna apšuš nīqa aqqi ana ašrišunu utēr ana arkât ūmē rubû arkû enūma bītu šū ušalbaruma ennahu epšēt qurdiya lultame tanatti lēʾûtīya litasqar litasqar kīma anākuma narê ša šarrāni mahrûti ana ašrišunu uterru narêya šamna lipšuš nīqa liqqi ana ašrišunu lutēr Aššur u Ninlil ikribīšu išemmû ša narêya unakkaru šumī šaṭra ušamsaku Aššur ili ṣīru āšib Ehursagkurkurra Igigu ša šamê Anunnaku ša erṣeti ina napharšunu ezziš likelmûšuma erreta marulta aggiš lirurūš šumšu zēršu ina māti luhalliqū šarram bēl lemuttišu kussâšu līṭir ana niṭlī īnīšu māssu lišpur Ša-sarrate līmu Mušallim-Aššur
