riao/Q004607
Aššur bēlu rabû šar gimrat ilāni rabûti Anu šar Igigi u Anunnaki bēl mātāti Enlil abu ilāni mušīm šīmāti muṣṣir eṣurāt šamê erṣetim Ea eršu šar apsî bānû niklāti Sin nannār šamê erṣetim ili etellu Šamaš dayyānu kibrāti muštēšir tenēšte Ištar bēlat qabli u tāhāzi ša mēlultaša tuqumti ilāni rabûti rāʾimūt šarrūtiya ša bēlūti kiššūti u šāpirūti ušarbû šumī kabtu siqri ṣīra eli naphar bēlē maʾdiš iškunūinni Šulmanu-ašared šar kiššat nišī rubû iššak Aššur šarru dannu šar māt Aššur šar kullat kibrāt erbetti Šamšu kiššat nišī murtēdu kalîš mātāti šarru baʾʾīt ilāni nišīt ēnī Enlil šakkanak Aššur pitqudu rubû naʾdu āmeru durgī u šapšāqī mukabbis rēšēte ša šadê kalîš huršānī māhir bilat u igisê ša kalîšina kibrāti mupattû ṭūdāti ša eliš u šapliš ša ana tīb tāhāzišu danni kibrāti ultanapšaqa ihîlu mātāti ina mēziz qardūtišu išdašina zikarūti dannu ša ina tukulti Aššur Šamaš ilāni rēṣīšu attallakuma ina malkī ša kibrāt erbetti šāninšu lā išû šar mātāti šarhu ša arhī pašqūte attallaku ištamdahu šadê u tâmāti mār Aššur-naṣir-apli šakin Enlil iššak Aššur ša iššiakkūssu eli ilāni iṭībūma mātāti napharšina ana šēpīšu ušaknišu nabnītu elletu ša Tukulti-Ninurta ša kullat zāʾirīšu inēruma ispunu abūbāniš enūma Aššur bēlu rabû ina kūn libbišu ina īnīšu ellūti uddânnima ana rēʾût māt Aššur ibannî kakki dannu mušamqit lā māgirī ušatmehannima agâ ṣīra uppira bēlūti naphar mātāti lā māgirūt Aššur ana pêli u šuknuše aggiš umaʾʾeranni ina ūmšuma ina šurrat šarrūtiya ina mahrê palêya ina kussî šarrūti rabîš ūšebu narkabāti ummānīya adkî ina nērebī ša Simesi ērub ana Aridi āl dannūtišu ša Ninni aqṭirib āla assibi aktašad dīktīšu mādāte adūk šallassu ašlula asîtu ša qaqqadāte ina pūt āli arṣip batūlīšunu batulātešunu ana maqlūte qilûti kī ina Aridima usbakūni maddattu ša Hargaya Harmasaya Simesaya Simerraya Sirišaya Ulmaniaya sisê ṣimdat nīri alpī immerī karānī amhur ultu Aridi attumuš arhī pašqūte šadê marṣūti ša kīma šēlūt patri ana šamê ziqipta šaknu ina akkulli erî aqqur narkabāti ummānāti ušētiq ana Hubuškia aqṭirib Hubuškia adi 1 mē ālāni ša limētušu ina išāti ašrup Kakia šar Nairi u sītet ummānātišu ultu pān namurrat kakkīya iplahūma šadê dannūti iṣbatū arkišunu ana šadê ēli tāhāzi dannu ina qereb šadê aškun dabdâšunu amhaṣ narkabtu ummānāti sisê ṣimdat nīri ultu qereb šadê uterra pulhi melamme ša Aššur bēliya ishupšunūti ūrdūni šēpīya iṣbatū biltu u maddattu elišunu ukīn ultu Hubuškia attumuš ana Sugunia āl dannūtišu ša Arame Urarṭaya aqṭirib āla assibi aktašad tidūkišunu maʾattu adūk šallassunu ašlula asîtu ša qaqqadāte ina pūt ālišu arṣip 14 ālāni ša limētušu ina išāti ašrup ultu Sugunia attumuš ana tâmdi ša Nairi attarad kakkīya ina tâmdi ullil nīqī ana ilāniya aqqi ina ūmešuma ṣalam bunnannîya ēpuš tanitti Aššur bēli rabê bēliya u līti kiššūtiya ina qerebšu alṭur ina eli tâmdi ušezziz ina tayyartiya ša tâmdi maddattu ša Asu Gilzanaya sisê alpī immerī karānī 2 tāmarāte ša 2 gungulīpī amhur ana āliya Aššur ubla ina Ayyaru UD.13.KAM₂ ultu Ninua attumuš Idiqlat ētebir Hasamu Dihnunu attabalkat ana Laʾlaʾte ša Ahuni mar-Adini aqṭirib pulhī melamme ša Aššur bēliya ishupšunu ana šūzub napšātišunu ēlû ālāni appul aqqur ina išāti ašrup ištu Laʾlaʾti attumuš ana Til-Barsip āl dannūtišu ša Ahuni mar-Adini aqṭirib Ahuni mar-Adini ana gipiš ummānātišu ittakilma ana qabli u tāhāzi igrânni ina tukulti Aššur u ilāni rabûti bēlīya ittešu amdahiṣ abiktašu aškun ina ālišu ēsiršu ultu Til-Barsip attumuš ana Bur-marʾina ša Ahuni mar-Adini aqṭirib āla assibi aktašad 5 šūši mundahṣīšunu ina kakkī ušamqit asîtu ša qaqqadāte ina pūt ālišu arṣip ina mētaqtiya maddattu ša Hapini Til-abnaya ša Gaʾuni Sarugaya ša Giri-Adad Immerinaya kaspim hurāṣim alpī immerī karānī amhur ultu Bur-marʾina attumuš ina eleppēti dušê Puratti ētebir maddattu ša Qatazili Kummuhaya kaspim hurāṣim alpī immerī karānī amhur ana Paqarahubuni ālāni ša Ahuni mar-Adini ša šēpī ammâte ša Puratti aqṭirib abekti mātišu aškun ālānišu namûta ušālik dabdê qurādīšu ṣēru rapšu umalli 1 līm 3 mē ummānāti tidūkišunu ina kakki ušamqit ultu Paqarahubuni attumuš ana ālāni ša Mutalli Gurgumaya aqṭirib maddattu ša Mutalli Gurgumaya kaspim hurāṣim alpī immerī karānī mārāssu ištu nudunniša maʾdî amhur ultu Gurgume attumuš ana Lutibu āl dannūtišu ša Hayyani Samʾalaya aqṭirib Hayyanu Samʾalaya Sapalulme Patinaya Ahuni mar-Adini Sangara Gargamišaya ana rēṣūtī ahāmiš ittaklūma ikṣurū tāhāzi ana epēš tuqmāti ana irtiya itbûni ina emūqī ṣīrāti ša urigalli ālik pāniya ina kakkī ezzūte ša Aššur bēlī išruka ittešunu amdahiṣ abiktašunu aškun mundahṣīšunu ina kakkī ušamqit kīma Adad elišunu rihilta ušazanin ina hirīṣi atbukšunu šalmāt qurādīšunu ṣēru rapšu umalli dāmīšunu kīma napāsi mātiya aṣrup narkabāti maʾattu sisê ṣimdat nīrišu ēkimšu asîtu ša qaqqadāte ina pūt ālišu arṣip ālānišu appul aqqur ina išāti ašrup ina ūmešuma adlul narbût ilāni rabûti ša Aššur u Šamaš qurdišunu ušāpâ ana ṣâte ṣalam šarrūtiya šurbâ ēpuš ilkakāt qurdiya epšit tašnintīya ina qerebšu alṭur ina rēš ēni Saluara ša šēp šadê Hamani ušezziz ištu Hamani attumuš Arantu ētebir ana Aliṣir āl dannūtišu ša Sapalulme Patinaya aqṭirib Sapalulme Patinaya ana šūzub napištišu Ahuni mar-Adini Sangara Gargamišaya Hayyanu Samʾalaya Katea Quaya Pihrim Hilukaya Bur-Anate Iasbuqaya Adanu Iahanaya ana emūqēšu ilqâ ina qibīt Aššur bēliya puhrišunu uparrir āla assibi aktašad šallassunu kabtu narkabātišu maʾdi sisê ṣimdat nīrišu ašlula 7 mē mundahṣīšunu ina kakkī ušamqit ina qereb tamhāri šuāti Bur-Anate Iasbuqaya qātī lū ikšudu māhāzī rabûti ša Patinaya aktašad ālāni ša ahat tâmdi elīnīte ša Amurri u tâmdi šullum Šamši kīma tīlu abūbe lū ashupšunūti maddattu ša šarrāni ša ahat tâmdi amhur ina ahat tâmdi rapašte mēšeriš šalṭiš lū attallak ṣalam bēlūtiya mukīn šumiya ana dārâti ēpuš ina eli tâmdi ušezziz ana šadê Hamani ēli gašūrī erēni burāši akkis ana šadê Atalur ašar ṣalmi ša Anum-hirbi zaqpu allik ṣalmī ašar ṣalmašu ušezziz ultu tâmdi attumuš Taiaya Hazazu Nulia Butamu ša Patinaya akšud 2 līm 8 mē dīktīšunu adūk 14 līm 6 mē šallassunu ašlula maddattu ša Arame mar-Gusi kaspim hurāṣim alpī immerī karānī eršu hurāṣi kasap amhur ina limme šanāt šumiyama ina Ayyaru UD.13.KAM₂ ultu Ninua attumuš Idiqlat ētebir Hasamu Dihnunu attabalkat ana Til-Bursip āl dannūti ša Ahuni mar-Adini aqṭirib Ahuni mar-Adini ana gipiš ummānātišu ittakilma ana irtiya itbâ abiktašu aškun ina ālišu ēsiršu ultu Til-Bursip attumuš ina eleppēti ša dušê Puratti ina mēliša ēbir {URU}x-ga-a {URU}ta-gi-x x Surunu Paripa Til-Bašere Dabigu 6 ālānišu dannūti ša Ahuni mar-Adini lū aktašad tidūkišunu mādāte adūk šallassunu ašlula 2 mē ālāni ša limētušunu appul aqqur ina išātī ašrup ultu Dabigi attumuš ana Sazabe āl dannūtišu ša Sangara Gargamišaya aqṭirib āla assibi aktašad tidūkišunu maʾdi adūk šallassunu ašlula ālāni ša limētušu appul aqqur ina išātī ašrup šarrāni ša Hatti ana sihirtišunu ultu pān namurrat kakkīya dannūti u tāhāziya šitmuri iplahūma šēpīya iṣbatū Qalparunda Patinaya 3 bilat hurāṣi 1 mē bilat kaspi 3 mē bilat siparri 3 mē bilat parzilli 1 līm diqār siparri 1 līm lubultī birmē kitê mārassu itti nudunniša maʾdi 20 bilat argamannu 5 mē alpī 5 līm immerī amhuršu 1 bilat kaspi 2 bilat argamannu 1 mē gušūr erēni maddattu ina elišu aškun šattišamma ina āliya Aššur amdahar Hayyanu mar-Gabbari ša šēp Hamani x bilat kaspi 90 bilat siparri 90 bilat parzilli 3 mē lubultī birmē kitû 3 mē alpu 3 līm immerī 2 mē gašūrī erēni x 2 imēr dāmī erēni mārassu itti nudunniša amhuršu 10 manê kaspi 1 mē gušūrī erēni 1 imēr dāmī erēnu maddattu ina elišu aškun šattišamma amdahar Aramu Bit-Agusi 10 manê hurāṣi 6 bilat kaspi 5 mē alpī 5 līm immerī amhuršu Sangara Gargamišaya 2 bilat hurāṣi 70 bilat kaspi 30 bilat siparri 1 mē bilat parzilli 20 bilat argamannu 5 mē ṣubātī mārassu itti udunnî u 1 mē mārat rabûtešu 5 mē alpu 5 līm immerī amhuršu 1 manê hurāṣi 1 bilat kaspi 2 bilat argamannu ina elišu aškun šattišamma amdaharšu Qatazilu Kummuhaya 20 manê kaspi 3 mē gušūrī erēni šattišamma amdahar ina limme Aššur-bela-kaʾʾin ina Ayyaru UD.13.KAM₂ ultu Ninua attumuš Idiqlat ētebir Hasamu Dihnunu attabalkat ana Til-Barsip āl dannūtišu ša Ahuni mar-Adini aktašad Ahuni mar-Adini ultu pān namurrat kakkīya ezzūte u tāhāziya šitmuri ana šūzub napšātišu ina mēliša Puratti ēbir ana mātāti šaniāti ibbalkit ina qibīt Aššur bēlu rabû bēliya Til-Barsip Alligu Nappigu Rugulitu ana ālāni šarrūtiya aṣbat amēlê Aššuraya ina libbi ušēšib ēkallāte ana šubat šarrūtiya ina qerebšu addi šumī Til-Barsip Kar-Šulmanu-ašared šum Nappigi Lita-Aššur šum Alligi Aṣbat-la-kunu šum Ruguliti Qibit-Aššur šumšunu abbi ina ūmešuma ana Aššur-uter-aṣbat ša amēlê Hattaya Pitru iqabbûšuni ša eli Sagura ša šēpī ammâte ša Puratti u Mutkinu ša šēp annâte ša Puratti ša Tukulti-apil-Ešarra abī rubû allik mahriya ušaṣbituni ina tarṣi Aššur-rabi šar māt Aššur šar Arumu ina danāni ēkimūni ālāni šunūti ana ašrišunu uterra amēlê Aššuraya ina libbi ušēšib kī ina Kar-Šulmanu-ašared usbakūni maddattu ša šarrāni ša ahat tâmdi šarrāni ša ahat Puratti kaspim hurāṣim annakī siparri diqārī siparrī parzillī alpī immerī lubultī birmē u kitê amhur ultu Kar-Šulmanu-ašared attumuš Ha?sumu attabalkat ana Bit-Zamani attarad ultu Bit-Zamani attumuš Namdanu Merhisu attabalkat arhī pašqūte šadê marṣūti ša kīma šēlūt patri ana šamê ziqipta šaknu ina akkullāt erî aqqur narkabāti ummānāti ušētiq ana Enzite ša Išua attarad Enzite ana sihirtiša qātī ikšudu ālānišunu appul aqqur ina išātī ašrup šallassunu būšašunu makkūršunu ana lā mēni ašlula ṣalam šarrūtiya šurbâ ēpuš tanatti Aššur bēlu rabû bēliya u līti kiššūtiya ina qerebšu alṭur ina Saluria šapliš ina qaqqiri ēqi ušezziz ultu Enzite attumuš Arṣania ētebir ana Suhme aqṭirib Uaštal āl dannūtišu aktašad Suhme ana sihirtiša appul aqqur ina išātī ašrup Sua bēl ālišunu ina qātī aṣbat ultu Suhme attumuš ana Dayaeni attarad Dayaeni ana sihirtiša akšud ālānišunu appul aqqur ina išātī ašrup šallassunu būšašunu makkūr maʾadu alqâ ultu Dayaeni attumuš ana Arṣašku āl šarrūtišu ša Arame Urarṭaya aqṭirib Aramu Urarṭaya ultu pān namurrat kakkīya dannūte u tāhāziya šitmuri iplahma ālišu umaššir ana šadê Adduri ēli arkišu ana šadê ēli tāhāzi dannu ina qereb šadê aškun 3 līm 4 mē mundahiṣīšu ina kakkī ušamqit kīma Adad ina elišunu rihiltu ušazanin dāmīšunu kīma napāsi māta aṣrup ušmannišu ēkimšu narkabātišu pēthallušu sisêšu parîšu agālī makkūršu šallassu būšašu maʾadu ultu qereb šadê uterra Aramu ana šūzub napšātišu ana šadê marṣi ēli ina kiṣir zikrūtiya māssu kīma rīmu adīš ālānišu namûta ušālik Arṣašku adi ālāni ša limētušu appul aqqur ina išātīšu ašrup asītāte ša qaqqadātešu ina pūt abulšu arṣip annûti rabûte ina libbi asītāte umaggig annûte ina battubatti ša asītāte ina ziqipī uzaqqip ultu Arṣašku attumuš ana šadê Eritia ēli ṣalam šarrūtiya šurbâ ēpuš tanatti ša Aššur bēliya u līti kiššūtiya ša ina Urarṭi ētappašu ina qerebšu alṭur ina šadê Eritia ušazziz ultu Eritia attumuš ana Aramale aqṭirib ālānišu appul aqqur ina išātī ašrup ultu Aramale attumuš ana Zanziuna aqṭirib {m}x-x-x-u₂-te šar Zanziuna tāhāzi ēdur šēpīya iṣbat sisê ṣimdat nīri alpī immerī amhuršu rēmūtu aškunašu x ina tayyartiya ana tâmdi ša Nairi attarad kakkī Aššur ezzūte ina libbi tâmdi ullil nīqī aqqi ṣalam šarrūtiya šurbâ ēpuš tanatti Aššur bēli rabê bēliya alkakāt qurdiya u epšītī tašnintīya ina qerebšu alṭur ina eli tâmdi ušezziz ultu tâmdi attumuš ana Gilzani aqṭirib Asau šar Gilzani adi ahhēšu mārī ina irtiya uṣṣaʾu šēpīya iṣbatū narkabat ummānāti sisê ṣimdat nīri alpī immerī karānī 7 tāmarāte ša 2 gungulīpīšina amhuršu ṣalam šarrūtiya šurbâ ēpuš tanatti Aššur bēli rabê bēliya u līti kiššūtiya ša ina Naʾiri ētappaš ina qerebšu alṭur ina qabalti ālišu ina ēkurrišu ušezziz ultu Gilzani attumuš ana Šilaia āl dannūtišu ša Kaki šar Hubuškia aqṭirib āla assibi aktašad tidūkišunu maʾdi adūk 3 līm šallassunu alpīšunu ṣēnīšunu sisê parê agālī ana lā mēni ašlula ana āliya Aššur ubla ina nērebē ša Enzite ērub ina nērebē ša Habruri ina rēš Arbail uṣṣiʾa Ahuni mar-Adini ša ultu šarrāni abbīya šipṣu u danāni iltakkanu ina šurrat šarrūtiya ina limme šanāt šumiyama ultu Ninua attumuš Til-Bursip āl dannūtišu assibi qurādīya ušalmešu mithuṣu ina libbišu aškun kirâtišu akkis nabli mulmullī elišu ušazanin ultu pān namurrat kakkīya melamme ša bēlūtiya iplahma ālišu umaššir ana šūzub napšātišu Puratti ēbir ina šanûte šatte ina limme Aššur-buniya-uṣur arkišu arteddî Šitamrat ubān šadê ša ahat Puratti ša kīma urpati ultu šamê šuqallulat ana dannūtišu iškun ina qibīt Aššur bēlu rabû bēliya u urigalli ālik mahriya ana Šitamrat aqṭirib ša ina šarrāni abbīya mumma ina qerebšu lā iṭhū ina 3 ūmē qarrādu šadû ihiṭṭa gapšu libbūšu tuqumta ubla ēli ina šēpīšu šadû usahhip Ahuni ana rupšu ummānātišu ittakilma ina irtiya uṣṣâ sidirtu lū iškun kakkī Aššur bēliya ina libbišunu utarriṣi dabdâšunu aškun qaqqadāt muqtablīšu unakkis dāmī mundahṣīšu šadû aṣrup maʾdūtišu ana kāpi ša šadê ittanaqqutuni tāhāzi dannu ina libbi ālišu aškun pulhī melamme ša Aššur bēliya ishupšunu ūridūni šēpīya iṣbutū Ahuni itti ummānātišu narkabāti pēthallušu makkūr ēkallišina maʾadu ša šuqultašu lā ṣabtat ana pāniya uterra Idiqlat ušēbir ana āliya Aššur ubla ana nišī mātiya amnušunu ina šattimma šiāti ana Mazamua allik ina nērebī ša Bunais lū ērub ana ālāni ša Nikdeme Nikdera aqṭirib ultu pān namurrat kakkīya dannūti u tāhāziya šitmuri iplahūma ina eleppēti urbatē ana tâmdi ittabkū ina eleppēti dušê arkišunu lū aṣbat tāhāzi dannu ina qabalti tâmdi lū ēpuš dabdâšunu lū aškun tâmdi ina dāmišunu kīma napāsi lū aṣrup ina limme Dayyan-Aššur ina Ayyaru UD.14.KAM₂ ultu Ninua attumuš Idiqlat ētebir ana ālāni ša Giammu Balih aqṭirib pulhat bēlūtiya namurrat kakkīya ezzūte iplahūma ina kakki ramānišunu Giammu bēlišunu idūkū ana Sahlala u Til-ša-turahi lū ērub ilāniya ana ēkallātišu lū ušērib tašīltu ina ēkallātišu lū aškun nakamtešu lū aptî niṣirtušu lū āmur makkūršu būšašu ašlula ana āliya Aššur ubla ultu Sahlala attumuš ana Kar-Šulmanu-ašared aqṭirib ina eleppēti dušê ša šaniātešu Puratti ina mēliša ēbir maddattu ša šarrāni ša šēp ammâte ša Puratti ša Sangar Gargamišaya ša Kundašpi Kummuhaya ša Arame mar-Agusi ša Lalli Melidaya ša Hayyani mar-Gabbari ša Qalparuda Patinaya ša Qalparuda Gurgumaya kaspim hurāṣim annakī siparri diqār siparri ina Ina-Aššur-uter-aṣbat ša šēp ammâte ša Puratti ša eli Saguri ša amēlê Hattaya Pitru iqabbûšuni ina libbi amhur ultu eli Puratti attumuš ana Halman aqṭirib tāhāzi ēdurū šēpī iṣbutū kaspim hurāṣim maddattašunu amhur nīqī ana pān Adad ša Halman ēpuš ultu Halman attumuš ana ālāni ša Irhuleni Amataya aqṭirib Adennu Parga Argana āl šarrūtišu akšud šallassu būšašu makkūr ēkallātišu ušēṣâ ana ēkallātišu išātī inaddî ultu Argana attumuš ana Qarqara aqṭirib Qarqara āl šarrūtišu appul aqqur ina išātī ašrup 1 līm 2 mē narkabāti 1 līm 2 mē pēthallu 20 līm ummānāti ša Adad-idri ša Ša-imerišu 7 mē narkabāti 7 mē pēthallu 10 līm ummānāti ša Irhuleni Amataya 2 līm narkabāti 10 līm ummānāti ša Ahabbu Sirʾalaya 5 mē ummānāti ša Gublaya 1 līm ummānāti ša Muṣraya 10 narkabāti 10 līm ummānāti ša Irqanataya 2 mē ummānāti ša Matinu-baʾali Armadaya 2 mē ummānāti ša Usanataya 30 narkabāti x līm ummānāti ša Adunu-Baʾali Šianaya 1 līm gammalu ša Gindibʾu Arbaya x mē ummānāti ša Baʾasa mar-Ruhubi Ammanaya 12 šarrāni annûti ana neʾrārātišu ilqâ ana epēš qabli u tāhāzi ana irtiya itbûni ina emūqī ṣīrūti ša Aššur bēlī iddina ina kakkī dannūti ša urigalli ālik pāniya išruka ittišunu amdahiṣ ultu Qarqara adi Gilzau dabdâšunu lū aškun 14 līm ummānāt tidūkišunu ina kakkī ušamqit kīma Adad elišunu rihilta ušazanin umaṣṣi šalmatšunu pān namê ušamli rapšāte ummānātišunu ina kakkī ušamqit ušardi dāmīšunu HAR pa lu ša x x imīṣ ṣēru ana šumqut napšātišunu nabrarû rapšu ana qubūrišunu ihliq ina šalmatšunu Arantu kīma titūri aksir ina qereb tamhāri šuāti narkabātišunu pēthallašunu sisêšunu ṣimdat nīrīšunu ēkimšunu
