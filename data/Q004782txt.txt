riao/Q004782
ana Nabû dapīni šaqê mār Esagil igigallu šitrāhu rubû kaškaššu apil Nudimmud ša qibītsu ṣīrat apkal niklāti pāqid kiššat šamê erṣetim mūdû mimma šumšu rapša uzni tāmih qanî ṭuppi āhizu šukāmi rēmēnû muštālu ša šūdu šūšubu bašû ittišu narām Enlil bēlu bēlē ša lā iššannanu dannūssu ša balušu ina šamê lā išakkanu milku rēmēnû tayyāru ša nashuršu ṭābi āšib Ezida ša qereb Kalhi bēlī rabê bēlišu ana balāṭ Adad-nerari šar māt Aššur bēlišu u balāṭ Samuramat ša ēkalli bēltišu Bel-tarṣi-ilumma šakin māti Kalhi Hamedi Sirgana Temenu Ialuna ana balāṭ napšātišu arāk ūmēšu šumʾud šattišu šulmu bītišu u nišīšu lā bašû marušu ušēpišma iqīš mannu arkû ana Nabû natkil ana ili šanîma lā tatakkil
