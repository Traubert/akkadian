riao/Q005935
Tukulti-apil-Ešarra šarram dannu šar kiššati šar māt Aššur šar kullat kibrāt erbetti mulaʾʾiṭ gimir targīgī šahtu zānin Ekur bibil libbi Aššur eṭlu qardu gešru lā pādû ša ina tukulti Aššur u Ninurta ilāni rabâte bēlēšu ittallakuma ušamqitu gērîšu rubû naʾdu ša ina siqir Šamaš qurādi ištu Babili ša māt Akkad adi Tamti-elenite ša Amurri u tâmdi ša mātāt Nairi ina tašninte qāssu ikšudūma ipēlu gimra  gišginû dannu ša ina tīb kakkīšu ezzūte tubuqāt erbetta ušrabbûma ihîlu dadmū u alṭūtu nakirūt Aššur ašar taqrubte ana haltē išīmūšunuma zīqīqiš ūmi dapānu šamru ša ina qitrub tamhārešu ekdūte malkī ša kibrāti tāhāssu ezza ēdurūma kīma šuttinni iṣbatū tubuqqēti u kīma arrabê ihtalalū erṣet lā bâʾi  mār Aššur-reša-iši šar kiššati šar māt Aššur mār Mutakkil-Nusku šar kiššati šar māt Aššurma  šalāšīšu ana mātāt Nairi lū allik rapšāte mātāt Nairi ištu Tumme adi Dayeni lū akšud Habhi ša bētānû Himua Paiteri lū akšud sisê ṣimdāt nīri maddattašunu lū amhur  12 līm ummānāt Muški lā kaniše ina qereb tamhāri qātī lū ikšud qurādīšunu muqtablī ina ziqit mulmullī ēli pirik namê lumeṣṣi  4 līm Urumaya Abešlaya amēlî Hatte lā kaniše alqâ assuha ana mātiya amnu  Salua Lulume ana sihirtiša x u Alzi lū akšud  ina qibīt Aššur Anim u Adad ilāni rabâte bēlīya ana šadê Labnani lū allik gušūrī ša erēni ana bītu Anim u Adad ilāni rabâte bēlīya akkis aššâ ana Amurri ētiq Amurri ana sihirtiša akšud maddatta ša Armada Gubal Ṣiduni lū amhur ina tayyartiya Hatte ana pāṭ gimriša apēl bilta maddatta u gušūrī ša erēni ina muhhi Ini-Tešub šar Hatte lū aškun  ana Karduniaš lū allik ištu Turšan ša ebertān Zaba-šubale Arman Ugar-Sallum adi Lubdi lū akšud Radana lū ēber ālāni ša šēp Kaštilla u šēp Kamulla lū akšud šallassunu būšašunu lušēṣiʾa ana āliya Aššur ubla  ina gerriya annîma ana Suhi lū allik ištu Sabirite ša qabalti Puratte ālāni ša šēp annâte u šēp ammâte adi Hendana lū akšud nišīšunu assuha ilānišunu lū aššâ ana āliya Aššur ubla  ina qibīt Ninurta rāʾimiateya ana Karduniaš lū allik Dur-Kurigalzu Sipar-ša-Šamaš Sipar-ša-Anunite Babili Upe māhāzī rabâte ša Karduniaš adi halṣānišu lū akšud dīktašunu maʾatta lū adūk šallassunu ana lā mīna lū ašlul ēkallāti ša Babili ša Marduk-nadin-ahhe šar Karduniaš ina išātī lū ašrup x x x x x x ēkallātešu maʾatte lū ašlul u sidirta ša narkabāti ištu Marduk-nadin-ahi šar Karduniaš aškun adūkšu  ina ūmešuma dūru ša Ninua ša x x rubû ālik pāniya ēpušū ēnahma x ašaršu umessi dannassu akšud x x.MEŠ x x dūru šuātu addi 9 1/2 libnāti ukebber dūru šuātu ana sihirtišu ištu uššēšu adi gabadibbīšu šipik eprī kīma tīl ana limītišu ašpuk x tibkī ana šubāli ina eperi ukattim x ina ṭuppi āl eli mahrê udannin utter x šaqâ ana x x x mê x ina pīli agurrī akser  ēkallu ša Aššur-reša-iši abī iššak Aššur ēpušu lā ušeklilu ēkalla šuātu arṣip ušeklil igārāteša u nāmerīša ušaqqima ina agurrī abnī ṣurri uqnî pappardaliu parūte kīma tamlīte urekkis tamšīl gišimmarī ša ṣurri ina nāmmerīša ušezziz sikkāt karri siparri almi dalāt ašūhi ṣīrāte ēpuš ina mesir siparri urekkis ina abullīša urettê  ina ah tamlê šuātu kirî ana multaʾʾût bēlūtiya ašqup pattu ištu Husir lū ahrâ ina qereb kirî šuātu lū x x sītet mê šâtunu ana tamerti āli ana tamkīri ušēli ina qereb kirî šuātu ēkalla x x lā x-x-ti-ia ēpuš kišitta u danāni ša Aššur u Ninurta ilāni rāʾimū šangûtiya ušatlimūnima x ina libbe uṣṣir x x annâma x x-šu ēkalla ša eli tamlê ša idât bīt Ištar bēltiya ša rubû ālik pāniya ēpušū ēnahma Mutakkil-Nusku abī iššak Aššur x x x x ēnahma ēkalla šuātu ša idât bīt Ištar bēltiya x-x u tamlâ ana sihirtiša mehrat ša bīt ili ša ennahuma x x x x kīma kanūni ašpuk x ana ašrišu utēr bīt Mušlala x arṣip ēkalla šubat šarrūtiya x x annîma ēpuš ištu uššēša adi gabadibbīša arṣip eli mahrê ušerrih ussim narêya alṭur ina dūri ēkallāte šâtunu aškun  ana arkât ūmē ana ūm ṣâte enūma dūru ēkallāti šâtunu ušalbarūma ennahu rubû arkû anhūssunu luddiš narêya līmurma lumessi šamnī lipšuš nīqa liqqi ana ašrišunu lutēr Aššur bēlī rabû u Ištar bēlat Ninua ikribēšu išemmû  {ITI}x-x UD.18.KAM₂ līmu x ME Sute
