riao/Q005850
Tukulti-Ninurta šar kiššati šarru dannu šar māt Aššur nišīt Aššur iššak Aššur rēʾû kīnu namad Ištar mušekniš Quti adi pāṭ gimri mār Šulmanu-ašared iššak Aššur mār Adad-nerari iššak Aššurma ūma bīt Dinite bēltiya ša ina pāna šarrāni ālik pāniya ēpušū bītu šū ištu palê Adad-nerari iššak Aššur abiya ēnahma imqut ihṭabit ina ūmešuma ina šurrû šarrūtiya eprīšu unekkir dannassu akšud bīta ella šubat hidâteša ayyakka šuklula parak tanēhtiša ša eli mahrî qudmēša šūturu ēpušma ištu uššēšu adi gabadibbīšu ušeklil u narêya aškun rubû arkû ūma bītu šū ušalbaruma ennahu luddiš lunemmer narêya šamna lipšuš nīqa liqqi ana ašrišunu lutēr Dinitu ikribēšu išemme munekkir šiṭriya u šumiya Dinitu bēltī kakkašu lišber ana qāt nakirēšu lumellišu
