riao/Q004484
ēkal Aššur-naṣir-apli iššak Aššur nišīt Enlil u Ninurta narām Anim u Dagan kašūš ilāni rabûti šarru dannu šar kiššati šar māt Aššur mār Tukulti-Ninurta šarri rabê šarri danni šar kiššati šar māt Aššur mār Adad-nerari šarri rabê šarri danni šar kiššati šar māt Aššur eṭlu qardu ša ina tukulti Aššur bēlišu attallakuma ina malkī ša kibrāt erbetta šāninšu lā išû rēʾû tabrâte lā ādiru tuqumti edû gapšu ša māhira lā išû šar mušakniš lā kanšūte ša naphar kiššat nišī ipēlu šarru ša ina tukulti ilāni rabûti bēlīšu attallakuma mātāti kalîšina qāssu akšud huršānī kalîšunu ipēluma bilatsunu imhurū ṣābit līṭē šākin lītē eli kalîšina mātāti šarru ša ultu ebertān Idiqlat adi Labnana u Tamti-rabiti Laqe ana sihirtiša Suhi adi Rapiqi ana šēpīšu ušekniša ultu rēš ēni Subnat adi Urarṭi qāssu akšud ultu šad nērebē ša Habruri adi Gilzani ultu ebertān Zaba-šapliti adi Til-Bari ša ellān Zaban ultu Til-ša-Abatani adi Til-ša-Zabdani Hirimu Harutu birāte ša Karduniaš ana miṣri mātiya utēr ultu šad nērebē ša Babite adi Hašmar ana nišī mātiya amnu Aššur bēlu rabû ina nišē īnīšu ēmuranima malikūti kiššūti ina pîšu ella uṣṣâ Aššur-naṣir-apli šarru ša tanattašu danānu ina hissat libbiya ša Ea šar apsî uznu rapaštu iqīšanni Kalhu ana eššūte aṣbat tīli labēru unakkir adi eli mê ušappil ultu eli mê ana elēna 1 mē 20 tikpī tamlâ umalli ēkal taskarinnī ēkal meskanni ēkal erēni ēkal šurmīni ēkal buṭni ēkal ṭarpiʾi ēkal mehri 8 ēkallāti ana mūšab šarrūtiya ana multaʾʾīt bēlūtiya ina qerebša addi ussim ušarrih dalāt erēni šurmīni daprāni taskarinnī meskanni ina mesir siparri urekkis ina abullātišina uretti sikkāt karri siparri almešina tanatti qardūtiya ša pirik huršānī mātāti u tâmāti attallaku kišittu ša mātāti kalîšina ina zagindurê ina igārīšina ēṣir agurrī ina uqnî ušabšil ana elēna abullātišina ukinni nišī kišitti qātiya ša mātāti ša apēlušinani ša Suhi Kaprabi Zamua ana pāṭ gimriša ša Bit-Zamani u Šubre Sirqu ša nībirti Puratte u maʾadūte Laqaya ša Hatti u ša Lubarna Patinaya alqâ ina libbi ušaṣbit nārtu ultu Zaba-eliti ahrâ šadû ana ziqpišu abtuqu Patti-hegalli šumša abbi ušallāte ša Idiqlat mikru umakkir kirâti ina limētuša ašqup inbī kalāma karānī aṣhut qaqqadāte ana Aššur bēliya u ēkurrāti mātiya aqqi āla šū ana Aššur bēliya aqīssu balāṭ ina mātāti ša attallaku u huršānī ša ētattiqu iṣṣī zērāni ša atammaru erēnu šurmēni šimiššalû burāšu {GIŠ}ŠIM.A.SU daprānu lammu gišimmaru ušī meskannu sirdu ṣuṣūnu allānu ṭarpuʾu dukdu buṭnu u murrānu mehru {GIŠ}ŠE.HAR tīyatu allankāniš haluppu ṣadānu kuduppānu šallūru ašūhu ingirâšu kamiššeru supurgillu tittu ishunnati angāšu ṣumlalû titip ṣippūtu zanzaliqqu hašhūru api hambaqūqu nuhurtu urzīnu u kanaktu nārtu ištu elēna ana kirâti tugdašara irīšu mālakāni i-x-x-lu natbākāni mê kīma kakkab šamê ina kirî ṣīhāte ihannunu nurmû ša kīma ishunnati sanbuku labšū LIL₂ ina kirî ṣīhāte tu-lal-la anāku Aššur-naṣir-apli ina kirî rīšāte uʾtannab kī pi-ia-x x ina Kalhi māhāzī bēlūtiya ēkurrāti ša ina pān lā bašû bīt Enlil u Ninurta ina qerebšu addi bīt Ea-šarru Damkina bīt Adad Šala bīt Gula bīt Sin bīt Nabu bīt Šarrat-niphi bīt Sebetti bīt Kidmuri ēkurrāti ilāni rabûti ana eššūte ina libbi addi šubat ilāni bēlēya ina qerebšina ukīn ussimšina ušarrihšina gušūrī erēni elišina ukīn dalāt erēni ṣīrūti ēpuš ina mesir siparri urekkis ina abullātišina uretti ṣalmī siparri ellūti ina abullātišina ušezziz ilūssunu rabītu ina hurāṣī hūšē ina abnī ebbi lū ušarrih šukuttu hurāṣi makkūr mādāte kišitti qātiya aqīssunūti bīt atmani Ninurta bēliya ina hurāṣī uqnî uṣabbit IM.MEŠ-ni siparri ina imnišu u šumēlšu ušezziz ušumgallī hurāṣi šamrūte ana šubtišu ukīn isinnātešu ina Šabaṭu Ululu aškun šumī isinnišu ša Šabaṭu tašrihtu šumša abbima sirqu qutrinnu ukīnšunūti ṣalam šarrūtiya tamšīl bunnannîya ina hurāṣī hūšē u abnī ebbi abni ina mahar Ninurta bēliya ušezziz ālāni naṭûte ša ina abbīya ana tīli utēru ana eššūte aṣbassunu nišī maʾadūte ina libbi ušaṣbit ēkallāti mahrāte ša pirik mātiya ana eššūte arṣipšina ussimšina ušarrihšina ê u tibni ina libbišina ašpuk Ninurta u Nergal ša šangûti irammū būlu ṣēra ušatlimūnima epēš buʾʾuri iqbûni arbaʾu mē 50 nēšē dannūti adūk 3 mē 90 rīmī ina narkabātiya patûte ina qitrub bēlūtiya adūk 2 mē lurmē kīma iṣṣūrāt quppi unappiṣ 30 pīrī ina šubti adi 50 rīmī balṭūti 1 mē 40 lurmē balṭūti 20 nēšē dannūti ištu šadê u qišāti ina qātē lū uṣabbita 5 pīrī balṭūti maddattu ša šakin māti Suhi u šakin māti Lubda lū amhur ina gerri ittiya ittanallakā ša rīmī nēšē lurmē pagê pagāte sugullātešunu akṣur maršīssina ušallid eli māt Aššur māta eli nišīša nišī anassah uraddi ina ūmē Aššur-naṣir-apli šar māt Aššur ēkal hūd libbi ēkal kullat nēmeqi ša Kalhi ušarriuni Aššur bēlī rabû u ilāni ša šadî gabbi ša ina libbi iqarrani 1 mē alpī marûte 1 līm būrī u immerī urê 14 līm {UDU}DAM.GAR₃.MEŠ ina pān Ištar bēltiya 2 mē alpī ina pān Ištar bēltiya 1 līm siserhu 1 līm hurāpī 5 mē ayyalī 5 mē ṣabâtu 1 līm iṣṣūrāt rabûti 5 mē ūsī 5 mē kurkī 1 līm mesukkī 1 līm qāribē 10 līm summatē 10 līm sukannīnī 10 līm iṣṣūrāt ṣehrūti 10 līm nūnī 10 līm akbirī 10 līm pelū 10 līm akalī 10 līm šikarī 10 līm ziqqū ša karānī 10 līm ziqpāni ša šuʾē šamaššammū 10 līm lummū ša ṣarhī 1 līm habarahhū ša urqī 3 mē I₃+GIŠ.MEŠ 3 mē buqlū 3 mē raqūtū samuhtu 1 mē kudimme 1 mē MUN.GAD.NI 1 mē gubibāte 1 mē ubuhšennū 1 mē billatū damqū 1 mē nurmû 1 mē ishunnatū 1 mē zamrū samhū 1 mē buṭnāte 1 mē {GIŠ}SU.SI.MEŠ 1 mē šūmū 1 mē šamaškillu 1 mē kuniphī 1 mē rigāmū ša lapte 1 mē hinhinī 1 mē giddê 1 mē dišpī 1 mē himētī 1 mē abši qalûte 1 mē šuʾī qalûte 1 mē karkartū 1 mē tīyatū 1 mē kasû 1 mē šizbī 1 mē eqīdē 1 mē šappū ša mīzi 1 mē alpī madlūte 10 imēr kullī ša dukdī 10 imēr kullī ša buṭnāte 10 imēr ša {GIŠ}SU.SI.MEŠ 10 imēr habbaqūqī 10 imēr suluppu 10 imēr titip 10 imēr kamūnu 10 imēr sahūnū 10 imēr uriānu 10 imēr andahši 10 imēr šišanibe 10 imēr simberē 10 imēr hašê 10 imēr I₃+GIŠ ṭābi 10 imēr riqqī ṭābi 10 imēr BIL₂.LI.MEŠ 10 imēr naṣṣebe 10 imēr zinzimme 10 imēr serdū kī ēkalla ša Kalhi ušarrûni 40 līm 7 līm 74 ummānāti sinnišāti qariūti ša pirik mātiya gabbiša 5 līm ṣīrūti šaprāte ša Suhi Hindanaya Patinaya Hattaya Ṣurraya Ṣidunaya Gurgumaya Malidaya Hubuškaya Gilzanaya Kummaya Muṣaṣiraya 16 līm napištī ša Kalhi 1 līm 5 mē zāriqī ša ēkallātya kalîšina napharuma 1 šūši 9 līm 5 mē 74 sasiūte ša mātāt kalîšina adi nišī ša Kalhi 10 ūmē ušākilšunūti ašqīšunūti urammekšunūti apšuššunūti ukabbassunūti ina šulme u hadê ana mātātišunu uterrūnišunu
