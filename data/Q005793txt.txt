riao/Q005793
Šulmanu-ašared šakin Enlil iššak Aššur mār Adad-nerari šakin Enlil iššak Aššur mār Arik-den-ili šakin Enlil iššak Aššurma mukīn māhāzī ellūti bānû Ekur kiṣṣi ilāni šubat Nunnamnir enūma Ehursagkurkurra bīt Aššur bēliya ša ištu ulla šarrāni abbūya ēpušūma bītu šū ina qimīt gīra lū uštalpit bīt Aššur bēliya ana sihirtišu unekkir qaqqaršu ušamsik dannassu akšud išdīšu ina pīli danni kīma kiṣir šadî lū arme ina qerbešu bīt dayyānī bēlīya lū ēpuš ana ašrišu lū utēr Ehursagkurkurra bīt Aššur bēliya el mahrî mādiš utter u ušerbi ištu uššēšu adi gabadibbīšu ēpuš kullat ilāni šūt Ekur ina qerbešu ukīn narêya aškun narê ša Aššur-uballiṭ abeya itti narêyama aškun rubû arkû enūma bītu šū ennahuma ēpušu kīma anākuma narê ša Aššur-uballiṭ abiya lā unakkiru ana ašrišunu uterru narêya ana ašrišunu lutēr Aššur u dayyānī ikribēšu išemmû Ša-sarrate UD.KAM līmu Aššur-nadin-šumati
