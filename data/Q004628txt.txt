riao/Q004628
Šulmanu-ašared šarru rabû šarru dannu šar kiššati šar māt Aššur šar kiššat nišī šarru rabû ina rēṣūṭe ša Šamaš Adad ilāni tiklešu lēʾîš attallakuma šadê dannūti ultu ṣīt Šamaš adi ereb Šamši ušatmeha ana qātīšu šarru ekdu lā pādû ša arki zāʾirīšu attallakuma kīma tīli abūbi nārātu šadê marṣūti ukabbisa šalṭiš mār Aššur-naṣir-apli šar māt Aššur mār Tukulti-Ninurta šar māt Aššur kāšid ultu tâmdi ša Nairi adi tâmdi rabīte ša šulum Šamši Hatte ana pāṭ gimriša Melidi Dayani Suhme Arṣašku āl šarrūtišu ša Arame Urarṭaya Gilzani Hubuškia ultu rēš ēni ša Idiqlat adi rēš ēni ša Purattu ultu tâmdi ša Zamua ša bētānî adi tâmdi ša Kaldi ana qātīya ušakniš ana Babili allik nīqī ēpuš ana Kaldi ūridi ālānišunu akšud maddattušunu amhur Adad-idri Ša-imerišu Irhuleni Amataya itti 15 ālāni ša šiddi tâmdi ana irtiya idkûni 4-šu₂ ašrišunu amdahiṣ dabdâšunu aškun narkabātišunu pēthallišunu aṣēʾ unūt tāhāzišunu ēkimšunu ana šūzub napšātišunu ēliʾu
