riao/Q006020
Adad-nerari šarru rabû šarru dannu šar kiššati šar māt Aššur šar kullat kibrāt erbetti bibil libbi Aššur rubû naʾdu ša ina tukulti Aššur u Ninurta ilāni rabûti bēlēšu ittallakuma ušamqitu gērîšu  mār Aššur-dan šar kiššati šar māt Aššur mār Tukulti-apil-Ešarra šar kiššati šar māt Aššur mār Aššur-reša-iši šar kiššati šar māt Aššurma  ina šurrat šarrūtiya ina mahrê palêya ša ina kussâm šarrūti rabîš ūšibu  ina qibīt Aššur bēli rabê bēliya narkabāti ummānīya adkî ana Qumane lū allik rapšāte Qumane lū akšud Iluia šar Qumane ina qabal ēkallišu qātī lū ikšudu ahhēšu ana gurunni lū amhaṣ dīktīšunu maʾattu iddâk šallassunu būšīšunu makkūrīšunu alpīšunu immer ṣēnīšunu ana āliya Aššur ubla ilānišunu kī qīšūte ana Aššur bēliya iqīš sitāt ummānātišunu ša ištu pān kakkīya ipparšidūni itūrūni šubtu nēhtu ušēšibšunūti x x x x x x x rap ha x x x Idiqlat x 40 ālāni x x re-e x 3 ālānišunu attasha dīktīšunu maʾattu adūk ilānišunu šallassunu būšīšunu makkūrīšunu alpīšunu immer ṣēnīšunu ušēṣâ ana āliya Aššur ubla  ina Kislimu UD.4.KAM₂ ana Habhi lū allik Baza Sarabalia Diduala adi ālāni ša šiddi Ruru ša Mehri akšud šallassunu būšīšunu ušēṣâ ana āliya Aššur ubla  enūma kisirtu ša sippi āli šapla bīt Aššur ša Adad-nerari iššak Aššur mār Arik-den-ili iššak Aššur rubû ālik pāniya ēpušū ēnahma iʾabbit anhūssu uddiš dannassa umessi ištu uššīšu adi gabadibbīšu arṣip ušeklil eli mahrê ussim narêya alṭur ina qerbišu aškun rubû arkû anhūssa luddiš šumī šaṭra ana ašrišu lutēr Aššur bēlu rabû ikribīšu išemme   Kislimu UD.6.KAM₂ līmu Šeʾi-Aššur šakin māti Kalzi Gabbiya-ana-Aššur šakin māti Libbi-ali Adad-aha-iddina ša eli āli qīpūtu ša kisirte
