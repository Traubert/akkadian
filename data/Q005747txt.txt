riao/Q005747
enūma dūr Alu-eššu ša pāni nāri ša tarṣi Tisari ša Puzur-Aššur abī šarri ālik pāniya ina pāna ēpušu 2 1/2 libitti kubaršu 30 tibkī mūlašu ēnah uhdabbit u mīlu itbalšu ašaršu unekker dannassu akšud 10 libitti ina nalbaniya rabî ukebber išdīšu ina kiṣir šadî danni lū arme ištu uššēšu adi gabadibbišu ēpuš naṣṣabīšu ābilūt mê ina pīli agurrī u kupri aksir ina kīdi ina kisirti pīli agurrī u kupri pāni nāršu aṣbat u narêya aškun ana arkât ūmē rubû arkû enūma dūru šū ušalbaruma ennahu u lū mīlu itabbaluš anhūssu luddiš narêya u šumī šaṭra ana ašrišu lutēr Aššur ikribēšu išemme Muhur-ilani UD.1.KAM līmu Ana-Aššur-qalla rabû ēkallim
