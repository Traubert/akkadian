riao/Q005929
Tukulti-apil-Ešarra šarram dannu šar kiššati šar māt Aššur šar kullat kibrāt 4-i mulaʾʾiṭ gimir targīgī šahtu zānin Ekur bibil libbi Aššur eṭlu qardu gešru lā pādû ša ina tukulti Aššur u Ninurta ilāni rabûti bēlēšu ittallakuma ušamqitu gērîšu rubû naʾdu ša ina siqir Šamaš qurādi ištu Babili ša Akkadi adi Tamti-elenite ša Amurri u tâmti ša māt Nairi ina tašninti u danāni qāssu ikšuduma ipēlu gimra gišginû dannu ša ina tīb kakkīšu ezzūte tubuqāt erbitta ušrabbûma ihîlu dadmū u alṭūtī nakirūt Aššur ašar taqrubti ana haltē ukīnšunuma zīqīqiš ūmi dapānu šamru ša naphar malkī ša kibrāte tāhāssu ezzu ēdurūma kīma šuttinni iṣbatū tubuqqēti u kīma arrabê ihtalalū erṣet lā bâʾi  mār Aššur-reša-iši šar kiššati šar māt Aššur mār Mutakkil-Nusku šar kiššati šar māt Aššurma  šalāšīšu ana mātāt Nairi lū allik rapšāte mātāt Nairi ištu Tumme adi Dayeni Himua Paiteri u Habhi lū akšud sisê ṣimdāt nīrī maddattašunu lū amhur  12 līm ummānāt Muški rapšāte ina qereb tāhāzi qātī lū ikšud šalmāt qurādīšunu muqtablī ina ziqit mulmullī ēli pirik namê lumeṣṣi  4 līm Urumaya Abešlaya amēlî Hatte lā kaniše alqâ assuha ana nišī mātiya amnu  Lulume ana sihirtiša Salua Qummeni Katmuhi u Alzi ana pāṭ gimrišina lū akšud  ina qibīt Anim u Adad ilāni rabûti bēlīya ana šadê Labnani lū allik gušūrī ša erēni ana bīt Anim u Adad ilāni rabûti bēlīya akkis aššâ ana Amurri lū ētiq Amurri ana sihirtiša lū akšud maddatta ša Armada Gubal Ṣiduni namsuha pagūtu rabīti ša ah tâmti lū amhur u ina tayyartiya Hatte ana sihirtiša lū apēl bilat maddatta u gušūrī ša erēni ina muhhi Ini-Tešub šar Hatte lū aškun  ana Milidia ša Hatte rabīte lū allik maddatta ša Allumari lū amhur Enzata ša Išua u Suhme akšud šallassunu assuha ana mātiya ubla  28-šu arki Ahlame-Armaya Puratta šanat 1.KAM₂ šinīšu lū ētebir ištu Tadmar ša Amurri Anat ša Suhi u adi Rapiqi ša Karduniaš dabdâšunu lū aškun šallassunu maršīssunu ana āliya Aššur ubla  ana Karduniaš lū allik ištu ebertān Zaba-šupale Arman Ugar-salum adi Lubdi lū akšud Radana lū ētebir ālāni ša šēp Kamulla Kaštilla lū akšud šallassunu būšašunu lū ušēṣâ ana āliya Aššur lū ubla  ina gerriya annîmma ana Suhi lū allik Sapirata ša qabalti Puratte adi Himdani ālāni gabba ša Suhi lū akšud šallassunu lū ašlul ilānišunu mādūte u makkūrīšunu lū ašša ana āliya Aššur lū ubla  ina qibīt Ninurta rāʾimiya ana Karduniaš lū allik Dur-Kurigalzu Sipir-ša-Šamaš Sipir-ša-Anunite Babili Upe ša šēpi ammâte ša Idiqlat māhāzī rabûti ša Karduniaš adi halṣānišu lū akšud dīktašunu maʾatta lū aškun šallassunu ana lā mēna lū ašlul ēkallāti ša Babili ša Marduk-nadin-ahi šar Karduniaš lū akšud ina išātī lū ašrup ina limme Aššur-šumu-eriš ina limme Ninuaiya šinīšu sidirta ša narkabāti ištu Marduk-nadin-ahi šar Karduniaš aškun adūkšu  enūma bīt šahūru ša pān bīt labbūni ša Tukulti-Ninurta abī iššak Aššur ēpušū bītu šuātu ana sihirtišu u igāru adi pūtātišu ša kutallišu ša bīt šahūrima labērūte ša pān bīt labbūni ša Aššur-nadin-ahi abī iššak Aššur rubû ālik pāniya ēpušū unekkir bīt šahūri šâtunu ana eššutte addi uššēšunu ina pēli kīma kiṣir šadî ušeršid 15 šēpī urrik 5 1/2 šēpī urappeš 6.TA.AM₃ ina šēpī bīt buṭni ša pūtīšu ulabbin  ina erēni u gušūrī ša ina siqir Aššur u Anim ilāni rabûti bēlīya ana Labnani allikuma akkisunni aššiʾanni gušūrī damqūti bīt Anim u Adad ilāni rabûti bēlīya ukaʾʾinuni ina sītet erēni bīt šahūri šâtunu ištu uššēšu adi gabadibbēšu arṣip ina agurrī ša atbari ana sihirtišu almi bīt labbūni ša pūtīšu ina buṭni ištu uššēšu adi gabadibbēšu arṣip ina agurrī ša pēli paṣê ana sihirtišu almi ēkalla šuāti ina erēni u buṭni arṣip ušeklil ušerrih ussim  nāhira ša sisî ša tâmti iqqabbīšūni pariangi epšēt qātīya ša ina siqri Ninurta u Nergal ilānu rabûtu bēlūya ina Tamti-rabite ša Amurri adūkuni burhiš balṭā ša ištu Lumaš x-te ammīte ša Habhi naṣṣūni tamšīlišunu ša atbari ēpuš ina nēreb šarrūtiya imna u šumēla ušazziz  u taskarinni ša ištu gušūrī ša erēni akkisunni aššiʾanni ina itât ēkal erēni šâti ēkal kakkī ana multaʾʾīt bēlūtiya ēpuš uššēša ina agurrī ša ašnugalli ana sihirtiša lū almi ištu uššēša adi gabadibbēša ina taskarinni arṣip ušeklil narêya alṭur ina qerbešina aškun  ēkal erēni šī ina pīt hasīsi u nikil libbi ēpuš Egallugalšarrakurkurra ēkal šar kiššat mātāti šumša abbe ana šubat šarrūtiya ša dārâti ussim kī pî ēkallātema mahrāte ša rubê ālik pāniya ina šarrāni labērūte adi muhhiya ša ēkallātema erṣipuma ana šubat šarrūtišunu dārû ina isinnāt ālišunu Aššur bēlī u ilāni rabûti ana libbišina iqarruma nīqī inaqqu x-u₂ ēkallāti šinātina lā qaššudāma ana šubat ilūtī lā šaknā x ēkalla ēpušū ilānušu ana libbe illukū nīqī ana ilāni ina libbima išakkan kī pî ēkallātema maddattē šarrāni ālik pāniya lā uqaššidūšinama ana šubat ilūtī lā iškunū x ēkal erēni šâti šattu 1.KAM₂ ēkal Aššur bēlī u ilāni rabûti x-x dārû nīqī ana pānišunu inaqqū ēkallum šī lā qaššudat ana šubat ilūtī lā šaknat šar u x.MEŠ-šu ina libbi ašbu  x x enūma ēkal erēni šī x ušalbaruma ennahu x taskarinnu x ina qerbešina x rubû arkû x Aššur x išemme Hibur ša tarṣi Kislimu UD.18.KAM₂ līmu Taklak-ana-Aššur
