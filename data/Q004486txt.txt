riao/Q004486
Aššur-naṣir-apli šarru rabû šarru dannu šar kiššati šar māt Aššur mār Tukulti-Ninurta šarru rabû šarru dannu šar kiššati šar māt Aššur mār Adad-nerari šarru rabû šarru dannu šar kiššati šar māt Aššurma eṭlu qardu ša ina tukulti Aššur bēlišu ittallakuma ina malkī ša kibrāt erbetta šāninšu lā īšû šarru ša ultu ebertān Idiqlat adi Labnana u Tamti-rabite Laqe ana sihirtiša Suhi adi Rapiqi ana šēpīšu ušaknišu ultu rēš ēni Subnat bēl Nirbi ša bētānî qāssu akšud ultu nērebē ša Habruri adi Gilzani ultu ebertān Zaba-šapliti adi Til-Bari ša ellān Zaban ultu Til-ša-Abtani adi Til-ša Zabdani Hirimu Harutu birāte ša Karduniaš ana miṣir mātiya utēr u rapšāte mātāt Nairi ana pāṭ gimriša apēl Kalhu mahrâ ša Šulmanu-ašared šar māt Aššur rubû ālik pāniya ēpušu āla šū ēnahma iṣlal ana arkû ūmē ana tīli u karmē itūr ina hissat libbiya ša Ea šar apsî uzna rapašta iqīš āla šū ana eššūte aṣṣabat tīli labēru unakkir adi eli mê ušappil 1 mē 20 tikpī ana mušpali lū uṭabbî bīt Ninurta Šarrat-niphi Gula Sin ina qerebšu lū addi ēkurru šī ana nalbân lū akṣur šubat ilāni rabûti ina libbi ukīn ēkurru šī ana nanmar malkī u rubê ša dārâte ēpuš ina pīt uznī hasīsi ina hišihti ilāni rabûti ša narāmani lamassāt Ištar bēltiya ša ina pān lā bašû ilūssa rabītum lū ušarrih ina dumuq abnī ṣāriri u hurāṣi hūše lū abniš ina parakkiša ana dārâte ina libbi lū addi ēkurru šī ussim ušarrih gušūrī erēni šitrāhūti ina eliša lū ukīn dalāt erēni ṣīrāte in bābāniša urettê nēšē ekdūte ša pīli peṣê ēpuš ina bābiša ušezziz enūma Šarrat-niphi bēlti rabītum ina parakkiša ella ina bīt atmaniša ša ruʾāme uššabu kīniš lū tap-par₂-da-a arāk ūmēya lū liqbû šumʾud šanātiya lū tatasqar šangûti lū tarām ana nadān zībīya lū tahdû ēma qabli u tāhāzi uṣammaru ṣumrāt libba lū tušakšidanni rubû arkû ina šarrāni mārīya ša Aššur šumšu ana rēʾût māt Aššur inabbûšu nēšē šuātunu ultu bābāniša lā tanakkar šumī šiṭri lā tupaššiṭ anhūssunu uddiš šumī šaṭra ana ašrišu utēr Aššur bēlu rabû Ninurta u Ištar āšib Ekur šuātu nuhši ṭuhdu hegalli ina mātišu lukīnu nišīšu šaltiš attallakuma ina gimir mātāti ina tāhāzi ša šarrāni erṣeti taqrubte ammar libbūšu ušamṣušu ša šumī šiṭri ipaššiṭu nēšē šuātunu unakkaru ina mê inaddû ina išātī iqallû ina bīt kīli lā amāri šaknu u mimma awāt maruṣti pān Ekur šuātu ušapraku Ninurta bēl mehî u šaggašte Ištar bēlat qabli u tāhāzi šarrūssu liskipū kussîšu līkimūšu ina pān nakrīšu kamîš lušēšibūšu sunqu bubūtu u nibrātu ina mātišu lukīnu šumšu zēršu ina šadî lū hulluq
